σημεῖόν ἐστιν, οὗ μέρος οὐθέν. γραμμὴ δὲ μῆκος ἀπλατές. γραμμῆς δὲ πέρατα σημεῖα. εὐθεῖα γραμμή ἐστιν, ἥτις ἐξ ἴσου τοῖς ἐφʼ ἑαυτῆς 
σημείοις κεῖται. ἐπιφάνεια δέ ἐστιν, ὃ μῆκος καὶ πλάτος μόνον ἔχει. ἐπιφανείας δὲ πέρατα γραμμαί. ἐπίπεδος ἐπιφάνειά ἐστιν, ἥτις ἐξ ἴσου ταῖς ἐφʼ 
ἑαυτῆς εὐθείαις κεῖται. ἐπίπεδος δὲ γωνία ἐστὶν ἡ ἐν ἐπιπέδῳ δύο γραμμῶν 
ἁπτομένων ἀλλήλων καὶ μὴ ἐπʼ εὐθείας κειμένων πρὸς 
ἀλλήλας τῶν γραμμῶν κλίσις. ὅταν δὲ αἱ περιέχουσαι τὴν γωνίαν γραμμαὶ εὐθεῖαι 
ὦσιν, εὐθύγραμμος καλεῖται ἡ γωνία. ὅταν δὲ εὐθεῖα ἐπʼ εὐθεῖαν σταθεῖσα τὰς ἐφεξῆς 
γωνίας ἴσας ἀλλήλαις ποιῇ, ὀρθὴ ἑκατέρα τῶν ἴσων γωνιῶν 
ἐστι, καὶ ἡ ἐφεστηκυῖα εὐθεῖα κάθετος καλεῖται, 
ἐφʼ ἣν ἐφέστηκεν. ἀμβλεῖα γωνία ἐστὶν ἡ μείζων ὀρθῆς. ὀξεῖα δὲ ἡ ἐλάσσων ὀρθῆς. ὅρος ἐστίν, ὅ τινός ἐστι πέρας. σχῆμά ἐστι τὸ ὑπό τινος ἤ τινων ὅρων περιεχόμενον. κύκλος ἐστὶ σχῆμα ἐπίπεδον ὑπὸ μιᾶς γραμμῆς 
περιεχόμενον ἣ καλεῖται περιφέρεια , πρὸς ἣν ἀφʼ ἑνὸς 
σημείου τῶν ἐντὸς τοῦ σχήματος κειμένων πᾶσαι αἱ 
προσπίπτουσαι εὐθεῖαι πρὸς τὴν τοῦ κύκλου περιφέρειαν 
 ἴσαι ἀλλήλαις εἰσίν. κέντρον δὲ τοῦ κύκλου τὸ σημεῖον καλεῖται. διάμετρος δὲ τοῦ κύκλου ἐστὶν εὐθεῖά τις διὰ τοῦ 
κέντρου ἠγμένη καὶ περατουμένη ἐφʼ ἑκάτερα τὰ μέρη 
ὑπὸ τῆς τοῦ κύκλου περιφερείας, ἥτις καὶ δίχα τέμνει τὸν 
κύκλον. ἡμικύκλιον δέ ἐστι τὸ περιεχόμενον σχῆμα ὑπό τε 
τῆς διαμέτρου καὶ τῆς ἀπολαμβανομένης ὑπʼ αὐτῆς περιφερείας. 
κέντρον δὲ τοῦ ἡμικυκλίου τὸ αὐτό, ὃ καὶ τοῦ 
κύκλου ἐστίν. σχήματα εὐθύγραμμά ἐστι τὰ ὑπὸ εὐθειῶν περιεχόμενα, 
τρίπλευρα μὲν τὰ ὑπὸ τριῶν, τετράπλευρα δὲ τὰ 
ὑπὸ τεσσάρων, πολύπλευρα δὲ τὰ ὑπὸ πλειόνων ἢ τεσσάρων 
εὐθειῶν περιεχόμενα. τῶν δὲ τριπλεύρων σχημάτων ἰσόπλευρον μὲν τρίγωνόν 
ἐστι τὸ τὰς τρεῖς ἴσας ἔχον πλευράς, ἰσοσκελὲς δὲ 
τὸ τὰς δύο μόνας ἴσας ἔχον πλευράς, σκαληνὸν δὲ τὸ τὰς 
τρεῖς ἀνίσους ἔχον πλευράς. ἔτι δὲ τῶν τριπλεύρων σχημάτων ὀρθογώνιον μὲν 
τρίγωνόν ἐστι τὸ ἔχον ὀρθὴν γωνίαν, ἀμβλυγώνιον δὲ τὸ 
ἔχον ἀμβλεῖαν γωνίαν, ὀξυγώνιον δὲ τὸ τὰς τρεῖς ὀξείας 
ἔχον γωνίας. τῶν δὲ τετραπλεύρων σχημάτων τετράγωνον μέν 
ἐστιν, ὃ ἰσόπλευρόν τέ ἐστι καὶ ὀρθογώνιον, ἑτερόμηκες 
δέ, ὃ ὀρθογώνιον μέν, οὐκ ἰσόπλευρον δέ, ῥόμβος δέ, ὃ 
ἰσόπλευρον μέν, οὐκ ὀρθογώνιον δέ, ῥομβοειδὲς δὲ τὸ τὰς 
 ἀπεναντίον πλευράς τε καὶ γωνίας ἴσας ἀλλήλαις ἔχον, 
ὃ οὔτε ἰσόπλευρόν ἐστιν οὔτε ὀρθογώνιον· τὰ δὲ παρὰ 
ταῦτα τετράπλευρα τραπέζια καλείσθω. παράλληλοί εἰσιν εὐθεῖαι, αἵτινες ἐν τῷ αὐτῷ ἐπιπέδῳ 
οὖσαι καὶ ἐκβαλλόμεναι εἰς ἄπειρον ἐφʼ ἑκάτερα τὰ 
μέρη ἐπὶ μηδέτερα συμπίπτουσιν ἀλλήλαις. Ἠιτήσθω ἀπὸ παντὸς σημείου ἐπὶ πᾶν σημεῖον 
εὐθεῖαν γραμμὴν ἀγαγεῖν. καὶ πεπερασμένην εὐθεῖαν κατὰ τὸ συνεχὲς ἐπʼ εὐθείας 
ἐκβαλεῖν. καὶ παντὶ κέντρῳ καὶ διαστήματι κύκλον γράφεσθαι. καὶ πάσας τὰς ὀρθὰς γωνίας ἴσας ἀλλήλαις εἶναι. καὶ ἐὰν εἰς δύο εὐθείας εὐθεῖα ἐμπίπτουσα τὰς 
ἐντὸς καὶ ἐπὶ τὰ αὐτὰ μέρη γωνίας δύο ὀρθῶν ἐλάσσονας 
ποιῇ, ἐκβαλλομένας τὰς δύο εὐθείας ἐπʼ ἄπειρον συμπίπτειν, 
ἐφʼ ἃ μέρη εἰσὶν αἱ τῶν δύο ὀρθῶν ἐλάσσονες. τὰ τῷ αὐτῷ ἴσα καὶ ἀλλήλοις ἐστὶν ἴσα. καὶ ἐὰν ἴσοις ἴσα προστεθῇ, τὰ ὅλα ἐστὶν ἴσα. καὶ ἐὰν ἀπὸ ἴσων ἴσα ἀφαιρεθῇ, τὰ καταλειπόμενά 
ἐστιν ἴσα. καὶ ἐὰν ἀνίσοις ἴσα προστεθῇ, τὰ ὅλα ἐστὶν ἄνισα. καὶ τὰ τοῦ αὐτοῦ διπλάσια ἴσα ἀλλήλοις ἐστίν. καὶ τὰ τοῦ αὐτοῦ ἡμίση ἴσα ἀλλήλοις ἐστίν. καὶ τὰ ἐφαρμόζοντα ἐπʼ ἄλληλα ἴσα ἀλλήλοις ἐστίν. καὶ τὸ ὅλον τοῦ μέρους μεῖζον ἐστιν . καὶ δύο εὐθεῖαι χωρίον οὐ περιέχουσιν. ἐπὶ τῆς δοθείσης εὐθείας πεπερασμένης τρίγωνον ἰσόπλευρον 
συστήσασθαι. ἔστω ἡ δοθεῖσα εὐθεῖα πεπερασμένη ἡ ΑΒ . δεῖ δὴ ἐπὶ τῆς ΑΒ εὐθείας τρίγωνον ἰσόπλευρον συστήσασθαι. 
 
 κέντρῳ μὲν τῷ Α διαστήματι δὲ τῷ ΑΒ κύκλος γεγράφθω 
ὁ ΒΓΔ , καὶ πάλιν κέντρῳ μὲν τῷ Β διαστήματι δὲ 
τῷ ΒΑ κύκλος γεγράφθω ὁ ΑΓΕ , καὶ ἀπὸ τοῦ Γ σημείου, 
καθʼ ὃ τέμνουσιν ἀλλήλους 
 οἱ κύκλοι, ἐπὶ τὰ Α , Β 
σημεῖα ἐπεζεύχθωσαν εὐθεῖαι 
αἱ ΓΑ , ΓΒ . καὶ ἐπεὶ τὸ Α σημεῖον κέντρον 
ἐστὶ τοῦ ΓΔΒ κύκλου, 
 ἴση ἐστὶν ἡ ΑΓ τῇ ΑΒ · πάλιν, 
ἐπεὶ τὸ Β σημεῖον κέντρον 
ἐστὶ τοῦ ΓΑΕ κύκλου, ἴση ἐστὶν ἡ ΒΓ τῇ ΒΑ . ἐδείχθη δὲ 
καὶ ἡ ΓΑ τῇ ΑΒ ἴση· ἑκατέρα ἄρα τῶν ΓΑ , ΓΒ τῇ ΑΒ 
ἐστὶν ἴση. τὰ δὲ τῷ αὐτῷ ἴσα καὶ ἀλλήλοις ἐστὶν ἴσα· καὶ ἡ 
 
 ΓΑ ἄρα τῇ ΓΒ ἐστὶν ἴση· αἱ τρεῖς ἄρα αἱ ΓΑ , ΑΒ , ΒΓ 
ἴσαι ἀλλήλαις εἰσίν. ἰσόπλευρον ἄρα ἐστὶ τὸ ΑΒΓ τρίγωνον, καὶ συνέσταται 
ἐπὶ τῆς δοθείσης εὐθείας πεπερασμένης τῆς ΑΒ . Ἐπὶ τῆς δοθείσης ἄρα εὐθείας πεπερασμένης τρίγωνον 
 ἰσόπλευρον συνέσταται · ὅπερ ἔδει ποιῆσαι. πρὸς τῷ δοθέντι σημείῳ τῇ δοθείσῃ εὐθείᾳ ἴσην εὐθεῖαν 
θέσθαι. ἔστω τὸ μὲν δοθὲν σημεῖον τὸ Α , ἡ δὲ δοθεῖσα εὐθεῖα 
ἡ ΒΓ · δεῖ δὴ πρὸς τῷ Α σημείῳ τῇ δοθείσῃ εὐθείᾳ τῇ ΒΓ 
 ἴσην εὐθεῖαν θέσθαι. ἐπεζεύχθω γὰρ ἀπὸ τοῦ Α σημείου ἐπὶ τὸ Β σημεῖον 
εὐθεῖα ἡ ΑΒ , καὶ συνεστάτω ἐπʼ αὐτῆς τρίγωνον ἰσόπλευρον 
τὸ ΔΑΒ , καὶ ἐκβεβλήσθωσαν ἐπʼ εὐθείας ταῖς ΔΑ , 
 ΔΒ εὐθεῖαι αἱ ΑΕ , ΒΖ , καὶ κέντρῳ μὲν τῷ Β διαστήματι 
 δὲ τῷ ΒΓ κύκλος γεγράφθω ὁ ΓΗΘ , καὶ πάλιν κέντρῳ 
τῷ Δ καὶ διαστήματι τῷ ΔΗ κύκλος γεγράφθω ὁ ΗΚΛ . ἐπεὶ οὖν τὸ Β σημεῖον κέντρον 
ἐστὶ τοῦ ΓΗΘ κύκλου, ἴση 
ἐστὶν ἡ ΒΓ τῇ ΒΗ . πάλιν, ἐπεὶ 
 τὸ Δ σημεῖον κέντρον ἐστὶ 
τοῦ ΚΛΗ κύκλου, ἴση ἐστὶν 
ἡ ΔΛ τῇ ΔΗ , ὧν ἡ ΔΑ τῇ 
 ΔΒ ἴση ἐστίν. λοιπὴ ἄρα ἡ 
 ΑΛ λοιπῇ τῇ ΒΗ ἐστὶν ἴση. 
 ἐδείχθη δὲ καὶ ἡ ΒΓ τῇ ΒΗ 
ἴση· ἑκατέρα ἄρα τῶν ΑΛ , 
 ΒΓ τῇ ΒΗ ἐστὶν ἴση. τὰ δὲ τῷ αὐτῷ ἴσα καὶ ἀλλήλοις 
ἐστὶν ἴσα· καὶ ἡ ΑΛ ἄρα τῇ ΒΓ ἐστὶν ἴση. πρὸς ἄρα τῷ δοθέντι σημείῳ τῷ Α τῇ δοθείσῃ εὐθείᾳ 
 τῇ ΒΓ ἴση εὐθεῖα κεῖται ἡ ΑΛ · ὅπερ ἔδει ποιῆσαι. δύο δοθεισῶν εὐθειῶν ἀνίσων ἀπὸ τῆς μείζονος τῇ 
ἐλάσσονι ἴσην εὐθεῖαν ἀφελεῖν. ἔστωσαν αἱ δοθεῖσαι δύο εὐθεῖαι 
ἄνισοι αἱ ΑΒ , Γ , ὧν μείζων ἔστω ἡ 
 
 ΑΒ · δεῖ δὴ ἀπὸ τῆς μείζονος τῆς ΑΒ 
τῇ ἐλάσσονι τῇ Γ ἴσην εὐθεῖαν ἀφελεῖν. κείσθω πρὸς τῷ Α σημείῳ τῇ 
Γ εὐθείᾳ ἴση ἡ ΑΔ · καὶ κέντρῳ 
μὲν τῷ Α διαστήματι δὲ τῷ ΑΔ κύκλος γεγράφθω 
 ὁ ΔΕΖ . καὶ ἐπεὶ τὸ Α σημεῖον κέντρον ἐστὶ τοῦ ΔΕΖ κύκλου, 
ἴση ἐστὶν ἡ ΑΕ τῇ ΑΔ · ἀλλὰ καὶ ἡ Γ τῇ ΑΔ ἐστιν ἴση. 
ἑκατέρα ἄρα τῶν ΑΕ , Γ τῇ ΑΔ ἐστιν ἴση· ὥστε καὶ ἡ 
 ΑΕ τῇ Γ ἐστιν ἴση. 
 
 δύο ἄρα δοθεισῶν εὐθειῶν ἀνίσων τῶν ΑΒ , Γ ἀπὸ τῆς 
μείζονος τῆς ΑΒ τῇ ἐλάσσονι τῇ Γ ἴση ἀφῄρηται ἡ ΑΕ · 
ὅπερ ἔδει ποιῆσαι. ἐὰν δύο τρίγωνα τὰς δύο πλευρὰς ταῖς δυσὶ πλευραῖς 
ἴσας ἔχῃ ἑκατέραν ἑκατέρᾳ καὶ τὴν γωνίαν τῇ γωνίᾳ ἴσην 
ἔχῃ τὴν ὑπὸ τῶν ἴσων εὐθειῶν περιεχομένην, καὶ τὴν βάσιν 
τῇ βάσει ἴσην ἕξει, καὶ τὸ τρίγωνον τῷ τριγώνῳ ἴσον 
 ἔσται, καὶ αἱ λοιπαὶ γωνίαι ταῖς λοιπαῖς γωνίαις ἴσαι ἔσονται 
ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν. 
 ἔστω δύο τρίγωνα τὰ ΑΒΓ , ΔΕΖ 
 τὰς δύο πλευρὰς τὰς ΑΒ , ΑΓ ταῖς δυσὶ 
πλευραῖς ταῖς ΔΕ , ΔΖ ἴσας ἔχοντα 
 ἑκατέραν ἑκατέρᾳ τὴν μὲν ΑΒ τῇ ΔΕ 
τὴν δὲ ΑΓ τῇ ΔΖ καὶ γωνίαν τὴν ὑπὸ 
 ΒΑΓ γωνίᾳ τῇ ὑπὸ ΕΔΖ ἴσην. λέγω, 
ὅτι καὶ βάσις ἡ ΒΓ βάσει τῇ ΕΖ ἴση 
ἐστίν, καὶ τὸ ΑΒΓ τρίγωνον τῷ ΔΕΖ 
 τριγώνῳ ἴσον ἔσται, καὶ αἱ λοιπαὶ 
γωνίαι ταῖς λοιπαῖς γωνίαις ἴσαι ἔσονται 
ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν, 
ἡ μὲν ὑπὸ ΑΒΓ τῇ ὑπὸ ΔΕΖ , ἡ δὲ ὑπὸ ΑΓΒ τῇ 
ὑπὸ ΔΖΕ . 
 
 Ἐφαρμοζομένου γὰρ τοῦ ΑΒΓ τριγώνου ἐπὶ τὸ ΔΕΖ 
τρίγωνον καὶ τιθεμένου τοῦ μὲν Α σημείου ἐπὶ τὸ Δ σημεῖον 
τῆς δὲ ΑΒ εὐθείας ἐπὶ τὴν ΔΕ , ἐφαρμόσει καὶ τὸ 
Β σημεῖον ἐπὶ τὸ Ε διὰ τὸ ἴσην εἶναι τὴν ΑΒ τῇ ΔΕ · ἐφαρμοσάσης 
δὴ τῆς ΑΒ ἐπὶ τὴν ΔΕ ἐφαρμόσει καὶ ἡ ΑΓ 
 εὐθεῖα ἐπὶ τὴν ΔΖ διὰ τὸ ἴσην εἶναι τὴν ὑπὸ ΒΑΓ γωνίαν 
τῇ ὑπὸ ΕΔΖ · ὥστε καὶ τὸ Γ σημεῖον ἐπὶ τὸ Ζ σημεῖον 
ἐφαρμόσει διὰ τὸ ἴσην πάλιν εἶναι τὴν ΑΓ τῇ ΔΖ . 
ἀλλὰ μὴν καὶ τὸ Β ἐπὶ τὸ Ε ἐφηρμόκει· ὥστε βάσις ἡ ΒΓ 
ἐπὶ βάσιν τὴν ΕΖ ἐφαρμόσει. εἰ γὰρ τοῦ μὲν Β ἐπὶ τὸ Ε 
 ἐφαρμόσαντος τοῦ δὲ Γ ἐπὶ τὸ Ζ ἡ ΒΓ βάσις ἐπὶ τὴν ΕΖ 
οὐκ ἐφαρμόσει, δύο εὐθεῖαι χωρίον περιέξουσιν· ὅπερ 
ἐστὶν ἀδύνατον. ἐφαρμόσει ἄρα ἡ ΒΓ βάσις ἐπὶ τὴν ΕΖ 
καὶ ἴση αὐτῇ ἔσται· ὥστε καὶ ὅλον τὸ ΑΒΓ τρίγωνον ἐπὶ 
ὅλον τὸ ΔΕΖ τρίγωνον ἐφαρμόσει καὶ ἴσον αὐτῷ ἔσται, 
 καὶ αἱ λοιπαὶ γωνίαι ἐπὶ τὰς λοιπὰς γωνίας ἐφαρμόσουσι 
καὶ ἴσαι αὐταῖς ἔσονται, ἡ μὲν ὑπὸ ΑΒΓ τῇ ὑπὸ ΔΕΖ ἡ 
δὲ ὑπὸ ΑΓΒ τῇ ὑπὸ ΔΖΕ . ἐὰν ἄρα δύο τρίγωνα τὰς δύο πλευρὰς ταῖς δύο πλευραῖς 
ἴσας ἔχῃ ἑκατέραν ἑκατέρᾳ καὶ τὴν γωνίαν τῇ γωνίᾳ 
 ἴσην ἔχῃ τὴν ὑπὸ τῶν ἴσων εὐθειῶν περιεχομένην, καὶ τὴν 
βάσιν τῇ βάσει ἴσην ἕξει, καὶ τὸ τρίγωνον τῷ τριγώνῳ 
ἴσον ἔσται, καὶ αἱ λοιπαὶ γωνίαι ταῖς λοιπαῖς γωνίαις ἴσαι 
ἔσονται ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν· 
ὅπερ ἔδει δεῖξαι. τῶν ἰσοσκελῶν τριγώνων αἱ πρὸς τῇ βάσει γωνίαι ἴσαι 
ἀλλήλαις εἰσίν, καὶ προσεκβληθεισῶν τῶν ἴσων εὐθειῶν 
αἱ ὑπὸ τὴν βάσιν γωνίαι ἴσαι ἀλλήλαις ἔσονται. ἔστω τρίγωνον ἰσοσκελὲς τὸ ΑΒΓ ἴσην ἔχον τὴν ΑΒ 
 πλευρὰν τῇ ΑΓ πλευρᾷ, καὶ προσεκβεβλήσθωσαν ἐπʼ 
 εὐθείας ταῖς ΑΒ , ΑΓ εὐθεῖαι αἱ ΒΔ , 
 ΓΕ · λέγω, ὅτι ἡ μὲν ὑπὸ ΑΒΓ γωνία 
τῇ ὑπὸ ΑΓΒ ἴση ἐστίν, ἡ δὲ ὑπὸ ΓΒΔ 
τῇ ὑπὸ ΒΓΕ . 
 
 εἰλήφθω γὰρ ἐπὶ τῆς ΒΔ τυχὸν σημεῖον 
τὸ Ζ , καὶ ἀφῃρήσθω ἀπὸ τῆς μείζονος 
τῆς ΑΕ τῇ ἐλάσσονι τῇ ΑΖ ἴση 
ἡ ΑΗ , καὶ ἐπεζεύχθωσαν αἱ ΖΓ , ΗΒ 
εὐθεῖαι. 
 
 ἐπεὶ οὖν ἴση ἐστὶν ἡ μὲν ΑΖ τῇ ΑΗ ἡ δὲ ΑΒ τῇ ΑΓ , 
δύο δὴ αἱ ΖΑ , ΑΓ δυσὶ ταῖς ΗΑ , ΑΒ ἴσαι εἰσὶν ἑκατέρα 
ἑκατέρᾳ· καὶ γωνίαν κοινὴν περιέχουσι τὴν ὑπὸ ΖΑΗ · 
βάσις ἄρα ἡ ΖΓ βάσει τῇ ΗΒ ἴση ἐστίν, καὶ τὸ ΑΖΓ 
τρίγωνον τῷ ΑΗΒ τριγώνῳ ἴσον ἔσται, καὶ αἱ λοιπαὶ γωνίαι 
 ταῖς λοιπαῖς γωνίαις ἴσαι ἔσονται ἑκατέρα ἑκατέρᾳ, 
ὑφʼ ἃς αἱ ἴσαι πλευραὶ ὑποτείνουσιν, ἡ μὲν ὑπὸ ΑΓΖ 
τῇ ὑπὸ ΑΒΗ , ἡ δὲ ὑπὸ ΑΖΓ τῇ ὑπὸ ΑΗΒ . καὶ ἐπεὶ 
ὅλη ἡ ΑΖ ὅλῃ τῇ ΑΗ ἐστιν ἴση, ὧν ἡ ΑΒ τῇ ΑΓ ἐστιν 
ἴση, λοιπὴ ἄρα ἡ ΒΖ λοιπῇ τῇ ΓΗ ἐστιν ἴση. ἐδείχθη 
 δὲ καὶ ἡ ΖΓ τῇ ΗΒ ἴση· δύο δὴ αἱ ΒΖ , ΖΓ δυσὶ ταῖς 
 ΓΗ , ΗΒ ἴσαι εἰσὶν ἑκατέρα ἑκατέρᾳ· καὶ γωνία ἡ ὑπὸ 
 ΒΖΓ γωνίᾳ τῇ ὑπὸ ΓΗΒ ἴση, καὶ βάσις αὐτῶν κοινὴ ἡ 
 ΒΓ · καὶ τὸ ΒΖΓ ἄρα τρίγωνον τῷ ΓΗΒ τριγώνῳ ἴσον 
ἔσται, καὶ αἱ λοιπαὶ γωνίαι ταῖς λοιπαῖς γωνίαις ἴσαι ἔσονται 
 ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν· 
ἴση ἄρα ἐστὶν ἡ μὲν ὑπὸ ΖΒΓ τῇ ὑπὸ ΗΓΒ ἡ δὲ ὑπὸ 
 ΒΓΖ τῇ ὑπὸ ΓΒΗ . ἐπεὶ οὖν ὅλη ἡ ὑπὸ ΑΒΗ γωνία 
ὅλῃ τῇ ὑπὸ ΑΓΖ γωνίᾳ ἐδείχθη ἴση, ὧν ἡ ὑπὸ ΓΒΗ τῇ 
ὑπὸ ΒΓΖ ἴση, λοιπὴ ἄρα ἡ ὑπὸ ΑΒΓ λοιπῇ τῇ ὑπὸ ΑΓΒ 
 ἐστιν ἴση· καί εἰσι πρὸς τῇ βάσει τοῦ ΑΒΓ τριγώνου. 
ἐδείχθη δὲ καὶ ἡ ὑπὸ ΖΒΓ τῇ ὑπὸ ΗΓΒ ἴση· καί εἰσιν 
ὑπὸ τὴν βάσιν. τῶν ἄρα ἰσοσκελῶν τριγώνων αἱ πρὸς τῇ βάσει γωνίαι 
ἴσαι ἀλλήλαις εἰσίν, καὶ προσεκβληθεισῶν τῶν ἴσων 
 εὐθειῶν αἱ ὑπὸ τὴν βάσιν γωνίαι ἴσαι ἀλλήλαις ἔσονται· 
ὅπερ ἔδει δεῖξαι. ἐὰν τριγώνου αἱ δύο γωνίαι ἴσαι ἀλλήλαις ὦσιν, καὶ αἱ 
ὑπὸ τὰς ἴσας γωνίαις ὑποτείνουσαι πλευραὶ ἴσαι ἀλλήλαις 
ἔσονται. ἔστω τρίγωνον τὸ ΑΒΓ ἴσην ἔχον τὴν ὑπὸ ΑΒΓ γωνίαν 
 τῇ ὑπὸ ΑΓΒ γωνίᾳ· λέγω, ὅτι καὶ πλευρὰ ἡ ΑΒ 
πλευρᾷ τῇ ΑΓ ἐστιν ἴση. 
 εἰ γὰρ ἄνισός ἐστιν ἡ ΑΒ τῇ ΑΓ , ἡ ἑτέρα 
αὐτῶν μείζων ἐστίν. ἔστω μείζων ἡ ΑΒ , 
καὶ ἀφῃρήσθω ἀπὸ τῆς μείζονος τῆς ΑΒ 
 τῇ ἐλάττονι τῇ ΑΓ ἴση ἡ ΔΒ , καὶ ἐπεζεύχθω 
ἡ ΔΓ . ἐπεὶ οὖν ἴση ἐστὶν ἡ ΔΒ τῇ ΑΓ κοινὴ 
δὲ ἡ ΒΓ , δύο δὴ αἱ ΔΒ , ΒΓ δύο ταῖς ΑΓ , 
 ΓΒ ἴσαι εἰσὶν ἑκατέρα ἑκατέρᾳ, καὶ γωνία ἡ ὑπὸ ΔΒΓ 
 γωνίᾳ τῇ ὑπὸ ΑΓΒ ἐστιν ἴση· βάσις ἄρα ἡ ΔΓ βάσει τῇ 
 ΑΒ ἴση ἐστίν, καὶ τὸ ΔΒΓ τρίγωνον τῷ ΑΓΒ τριγώνῳ 
ἴσον ἔσται, τὸ ἔλασσον τῷ μείζονι· ὅπερ ἄτοπον· οὐκ ἄρα 
ἄνισός ἐστιν ἡ ΑΒ τῇ ΑΓ · ἴση ἄρα. ἐὰν ἄρα τριγώνου αἱ δύο γωνίαι ἴσαι ἀλλήλαις ὦσιν, 
 καὶ αἱ ὑπὸ τὰς ἴσας γωνίας ὑποτείνουσαι πλευραὶ ἴσαι 
ἀλλήλαις ἔσονται· ὅπερ ἔδει δεῖξαι. ἐπὶ τῆς αὐτῆς εὐθείας δύο ταῖς αὐταῖς εὐθείαις ἄλλαι 
δύο εὐθεῖαι ἴσαι ἑκατέρα ἑκατέρᾳ οὐ συσταθήσονται πρὸς 
ἄλλῳ καὶ ἄλλῳ σημείῳ ἐπὶ τὰ αὐτὰ μέρη τὰ αὐτὰ πέρατα 
ἔχουσαι ταῖς ἐξ ἀρχῆς εὐθείαις. 
 
 εἰ γὰρ δυνατόν, ἐπὶ τῆς αὐτῆς εὐθείας τῆς ΑΒ δύο 
ταῖς αὐταῖς εὐθείαις ταῖς ΑΓ , ΓΒ ἄλλαι δύο εὐθεῖαι αἱ 
 ΑΔ , ΔΒ ἴσαι ἑκατέρα ἑκατέρᾳ συνεστάτωσαν πρὸς ἄλλῳ 
καὶ ἄλλῳ σημείῳ τῷ τε Γ καὶ Δ ἐπὶ 
τὰ αὐτὰ μέρη τὰ αὐτὰ πέρατα ἔχουσαι, 
 ὥστε ἴσην εἶναι τὴν μὲν ΓΑ τῇ 
 ΔΑ τὸ αὐτὸ πέρας ἔχουσαν αὐτῇ τὸ Α , 
τὴν δὲ ΓΒ τῇ ΔΒ τὸ αὐτὸ πέρας 
ἔχουσαν αὐτῇ τὸ Β , καὶ ἐπεζεύχθω 
ἡ ΓΔ . 
 
 ἐπεὶ οὖν ἴση ἐστὶν ἡ ΑΓ τῇ ΑΔ , ἴση ἐστὶ καὶ γωνία 
ἡ ὑπὸ ΑΓΔ τῇ ὑπὸ ΑΔΓ · μείζων ἄρα ἡ ὑπὸ ΑΔΓ τῆς 
ὑπὸ ΔΓΒ · πολλῷ ἄρα ἡ ὑπὸ ΓΔΒ μείζων ἐστὶ τῆς ὑπὸ 
 ΔΓΒ . πάλιν ἐπεὶ ἴση ἐστὶν ἡ ΓΒ τῇ ΔΒ , ἴση ἐστὶ καὶ 
γωνία ἡ ὑπὸ ΓΔΒ γωνίᾳ τῇ ὑπὸ ΔΓΒ . ἐδείχθη δὲ αὐτῆς 
 καὶ πολλῷ μείζων· ὅπερ ἐστὶν ἀδύνατον. οὐκ ἄρα ἐπὶ τῆς αὐτῆς εὐθείας δύο ταῖς αὐταῖς εὐθείαις 
ἄλλαι δύο εὐθεῖαι ἴσαι ἑκατέρα ἑκατέρᾳ συσταθήσονται 
πρὸς ἄλλῳ καὶ ἄλλῳ σημείῳ ἐπὶ τὰ αὐτὰ μέρη 
τὰ αὐτὰ πέρατα ἔχουσαι ταῖς ἐξ ἀρχῆς εὐθείαις· ὅπερ 
 ἔδει δεῖξαι. ἐὰν δύο τρίγωνα τὰς δύο πλευρὰς ταῖς δύο πλευραῖς 
ἴσας ἔχῃ ἑκατέραν ἑκατέρα, ἔχῃ δὲ καὶ τὴν βάσιν τῇ 
βάσει ἴσην, καὶ τὴν γωνίαν τῇ γωνίᾳ ἴσην ἕξει τὴν ὑπὸ 
τῶν ἴσων εὐθειῶν περιεχομένην. 
 
 ἔστω δύο τρίγωνα τὰ ΑΒΓ , ΔΕΖ τὰς δύο πλευρὰς 
τὰς ΑΒ , ΑΓ ταῖς δύο πλευραῖς ταῖς ΔΕ , ΔΖ ἴσας ἔχοντα 
 ἑκατέραν ἑκατέρᾳ, τὴν μὲν 
 ΑΒ τῇ ΔΕ τὴν δὲ ΑΓ τῇ ΔΖ · 
ἐχέτω δὲ καὶ βάσιν τὴν ΒΓ βάσει 
 τῇ ΕΖ ἴσην· λέγω, ὅτι καὶ γωνία 
ἡ ὑπὸ ΒΑΓ γωνίᾳ τῇ ὑπὸ ΕΔΖ 
ἐστιν ἴση. Ἐφαρμοζομένου γὰρ τοῦ ΑΒΓ 
τριγώνου ἐπὶ τὸ ΔΕΖ τρίγωνον 
 καὶ τιθεμένου τοῦ μὲν Β σημείου ἐπὶ τὸ Ε σημεῖον 
 τῆς δὲ ΒΓ εὐθείας ἐπὶ τὴν ΕΖ ἐφαρμόσει καὶ τὸ Γ 
σημεῖον ἐπὶ τὸ Ζ διὰ τὸ ἴσην εἶναι τὴν ΒΓ τῇ ΕΖ · 
ἐφαρμοσάσης δὴ τῆς ΒΓ ἐπὶ τὴν ΕΖ ἐφαρμόσουσι καὶ 
αἱ ΒΑ , ΓΑ ἐπὶ τὰς ΕΔ , ΔΖ . εἰ γὰρ βάσις μὲν ἡ ΒΓ 
 ἐπὶ βάσιν τὴν ΕΖ ἐφαρμόσει, αἱ δὲ ΒΑ , ΑΓ πλευραὶ 
ἐπὶ τὰς ΕΔ , ΔΖ οὐκ ἐφαρμόσουσιν ἀλλὰ παραλλάξουσιν 
ὡς αἱ ΕΗ , ΗΖ , συσταθήσονται ἐπὶ τῆς αὐτῆς 
εὐθείας δύο ταῖς αὐταῖς εὐθείαις ἄλλαι δύο εὐθεῖαι 
ἴσαι ἑκατέρα ἑκατέρᾳ πρὸς ἄλλῳ καὶ ἄλλῳ σημείῳ ἐπὶ 
 τὰ αὐτὰ μέρη τὰ αὐτὰ πέρατα ἔχουσαι. οὐ συνίστανται 
δέ· οὐκ ἄρα ἐφαρμοζομένης τῆς ΒΓ βάσεως ἐπὶ τὴν ΕΖ 
βάσιν οὐκ ἐφαρμόσουσι καὶ αἱ ΒΑ , ΑΓ πλευραὶ ἐπὶ 
τὰς ΕΔ , ΔΖ . ἐφαρμόσουσιν ἄρα· ὥστε καὶ γωνία ἡ ὑπὸ 
 ΒΑΓ ἐπὶ γωνίαν τὴν ὑπὸ ΕΔΖ ἐφαρμόσει καὶ ἴση αὐτῇ 
 ἔσται. ἐὰν ἄρα δύο τρίγωνα τὰς δύο πλευρὰς ταῖς δύο πλευραῖς 
ἴσας ἔχῃ ἑκατέραν ἑκατέρᾳ καὶ τὴν βάσιν τῇ βάσει 
ἴσην ἔχῃ, καὶ τὴν γωνίαν τῇ γωνίᾳ ἴσην ἕξει τὴν ὑπὸ 
τῶν ἴσων εὐθειῶν περιεχομένην· ὅπερ ἔδει δεῖξαι. τὴν δοθεῖσαν γωνίαν εὐθύγραμμον δίχα τεμεῖν. ἔστω ἡ δοθεῖσα γωνία εὐθύγραμμος ἡ ὑπὸ ΒΑΓ . δεῖ 
δὴ αὐτὴν δίχα τεμεῖν. εἰλήφθω ἐπὶ τῆς ΑΒ τυχὸν σημεῖον τὸ Δ , καὶ ἀφῃρήσθω 
 ἀπὸ τῆς ΑΓ τῇ ΑΔ ἴση ἡ ΑΕ , καὶ ἐπεζεύχθω 
ἡ ΔΕ , καὶ συνεστάτω ἐπὶ τῆς ΔΕ τρίγωνον ἰσόπλευρον 
τὸ ΔΕΖ , καὶ ἐπεζεύχθω ἡ ΑΖ · λέγω, ὅτι ἡ ὑπὸ ΒΑΓ 
γωνία δίχα τέτμηται ὑπὸ τῆς ΑΖ εὐθείας. ἐπεὶ γὰρ ἴση ἐστὶν ἡ ΑΔ τῇ ΑΕ , κοινὴ δὲ ἡ ΑΖ , 
 δύο δὴ αἱ ΔΑ , ΑΖ δυσὶ ταῖς ΕΑ , ΑΖ 
 
ἴσαι εἰσὶν ἑκατέρα ἑκατέρᾳ. καὶ βάσις ἡ 
 ΔΖ βάσει τῇ ΕΖ ἴση ἐστίν· γωνία ἄρα 
ἡ ὑπὸ ΔΑΖ γωνίᾳ τῇ ὑπὸ ΕΑΖ ἴση 
ἐστίν. 
 
 ἡ ἄρα δοθεῖσα γωνία εὐθύγραμμος ἡ 
ὑπὸ ΒΑΓ δίχα τέτμηται ὑπὸ τῆς ΑΖ 
εὐθείας· ὅπερ ἔδει ποιῆσαι. τὴν δοθεῖσαν εὐθεῖαν πεπερασμένην δίχα τεμεῖν. ἔστω ἡ δοθεῖσα εὐθεῖα πεπερασμένη ἡ ΑΒ · δεῖ δὴ 
τὴν ΑΒ εὐθεῖαν πεπερασμένην δίχα τεμεῖν. 
 συνεστάτω ἐπʼ αὐτῆς τρίγωνον ἰσόπλευρον 
 τὸ ΑΒΓ , καὶ τετμήσθω ἡ ὑπὸ 
 ΑΓΒ γωνία δίχα τῇ ΓΔ εὐθείᾳ· λέγω, 
ὅτι ἡ ΑΒ εὐθεῖα δίχα τέτμηται κατὰ 
τὸ Δ σημεῖον. ἐπεὶ γὰρ ἴση ἐστὶν ἡ ΑΓ τῇ ΓΒ , 
 κοινὴ δὲ ἡ ΓΔ , δύο δὴ αἱ ΑΓ , ΓΔ δύο 
ταῖς ΒΓ , ΓΔ ἴσαι εἰσὶν ἑκατέρα ἑκατέρᾳ· καὶ γωνία ἡ 
ὑπὸ ΑΓΔ γωνίᾳ τῇ ὑπὸ ΒΓΔ ἴση ἐστίν· βάσις ἄρα ἡ 
 ΑΔ βάσει τῇ ΒΔ ἴση ἐστίν. ἡ ἄρα δοθεῖσα εὐθεῖα πεπερασμένη ἡ ΑΒ δίχα τέτμηται 
 κατὰ τὸ Δ · ὅπερ ἔδει ποιῆσαι. τῇ δοθείσῃ εὐθείᾳ ἀπὸ τοῦ πρὸς αὐτῇ δοθέντος σημείου 
πρὸς ὀρθὰς γωνίας εὐθεῖαν γραμμὴν ἀγαγεῖν. ἔστω ἡ μὲν δοθεῖσα εὐθεῖα ἡ ΑΒ τὸ δὲ δοθὲν σημεῖον 
ἐπʼ αὐτῆς τὸ Γ · δεῖ δὴ ἀπὸ τοῦ Γ σημείου τῇ ΑΒ εὐθείᾳ 
 πρὸς ὀρθὰς γωνίας εὐθεῖαν γραμμὴν ἀγαγεῖν. εἰλήφθω ἐπὶ τῆς ΑΓ τυχὸν σημεῖον τὸ Δ , καὶ κείσθω 
τῇ ΓΔ ἴση ἡ ΓΕ , καὶ συνεστάτω ἐπὶ τῆς ΔΕ τρίγωνον 
ἰσόπλευρον τὸ ΖΔΕ , καὶ ἐπεζεύχθω ἡ ΖΓ · λέγω, ὅτι τῇ 
δοθείσῃ εὐθείᾳ τῇ ΑΒ ἀπὸ 
 τοῦ πρὸς αὐτῇ δοθέντος σημείου 
τοῦ Γ πρὸς ὀρθὰς γωνίας 
εὐθεῖα γραμμὴ ἦκται ἡ 
 ΖΓ . ἐπεὶ γὰρ ἴση ἐστὶν ἡ ΔΓ 
 τῇ ΓΕ , κοινὴ δὲ ἡ ΓΖ , δύο 
δὴ αἱ ΔΓ , ΓΖ δυσὶ ταῖς ΕΓ , ΓΖ ἴσαι εἰσὶν ἑκατέρα 
ἑκατέρᾳ· καὶ βάσις ἡ ΔΖ βάσει τῇ ΖΕ ἴση ἐστίν· γωνία 
ἄρα ἡ ὑπὸ ΔΓΖ γωνίᾳ τῇ ὑπὸ ΕΓΖ ἴση ἐστίν· καί 
εἰσιν ἐφεξῆς. ὅταν δὲ εὐθεῖα ἐπʼ εὐθεῖαν σταθεῖσα τὰς 
 ἐφεξῆς γωνίας ἴσας ἀλλήλαις ποιῇ, ὀρθὴ ἑκατέρα τῶν 
ἴσων γωνιῶν ἐστιν· ὀρθὴ ἄρα ἐστὶν ἑκατέρα τῶν ὑπὸ 
 ΔΓΖ , ΖΓΕ . τῇ ἄρα δοθείσῃ εὐθείᾳ τῇ ΑΒ ἀπὸ τοῦ πρὸς αὐτῇ δοθέντος 
σημείου τοῦ Γ πρὸς ὀρθὰς γωνίας εὐθεῖα γραμμὴ 
 ἦκται ἡ ΓΖ · ὅπερ ἔδει ποιῆσαι. ἐπὶ τὴν δοθεῖσαν εὐθεῖαν ἄπειρον ἀπὸ τοῦ δοθέντος 
σημείου, ὃ μή ἐστιν ἐπʼ αὐτῆς, κάθετον εὐθεῖαν γραμμὴν 
ἀγαγεῖν. ἔστω ἡ μὲν δοθεῖσα εὐθεῖα ἄπειρος ἡ ΑΒ τὸ δὲ δοθὲν 
 σημεῖον, ὃ μή ἐστιν ἐπʼ αὐτῆς, τὸ Γ · δεῖ δὴ ἐπὶ τὴν 
δοθεῖσαν εὐθεῖαν ἄπειρον τὴν ΑΒ ἀπὸ τοῦ δοθέντος 
σημείου τοῦ Γ , ὃ μή ἐστιν ἐπʼ αὐτῆς, κάθετον εὐθεῖαν 
γραμμὴν ἀγαγεῖν. εἰλήφθω γὰρ ἐπὶ τὰ ἕτερα μέρη τῆς ΑΒ εὐθείας τυχὸν 
 σημεῖον τὸ Δ , καὶ κέντρῳ μὲν τῷ Γ διαστήματι δὲ 
τῷ ΓΔ κύκλος γεγράφθω ὁ ΕΖΗ , καὶ τετμήσθω ἡ ΕΗ 
 εὐθεῖα δίχα κατὰ τὸ Θ , καὶ 
ἐπεζεύχθωσαν αἱ ΓΗ , ΓΘ , 
 ΓΕ εὐθεῖαι· λέγω, ὅτι ἐπὶ 
 τὴν δοθεῖσαν εὐθεῖαν ἄπειρον 
τὴν ΑΒ ἀπὸ τοῦ δοθέντος 
σημείου τοῦ Γ , ὃ μή ἐστιν 
ἐπʼ αὐτῆς, κάθετος ἦκται ἡ 
 ΓΘ . 
 
 ἐπεὶ γὰρ ἴση ἐστὶν ἡ ΗΘ τῇ ΘΕ , κοινὴ δὲ ἡ ΘΓ , 
δύο δὴ αἱ ΗΘ , ΘΓ δύο ταῖς ΕΘ , ΘΓ ἴσαι εἰσὶν ἑκατέρα 
ἑκατέρᾳ· καὶ βάσις ἡ ΓΗ βάσει τῇ ΓΕ ἐστιν ἴση· 
γωνία ἄρα ἡ ὑπὸ ΓΘΗ γωνίᾳ τῇ ὑπὸ ΕΘΓ ἐστιν ἴση. 
καί εἰσιν ἐφεξῆς. ὅταν δὲ εὐθεῖα ἐπʼ εὐθεῖαν σταθεῖσα 
 τὰς ἐφεξῆς γωνίας ἴσας ἀλλήλαις ποιῇ, ὀρθὴ ἑκατέρα 
τῶν ἴσων γωνιῶν ἐστιν, καὶ ἡ ἐφεστηκυῖα εὐθεῖα κάθετος 
καλεῖται ἐφʼ ἣν ἐφέστηκεν. ἐπὶ τὴν δοθεῖσαν ἄρα εὐθεῖαν ἄπειρον τὴν ΑΒ ἀπὸ 
τοῦ δοθέντος σημείου τοῦ Γ , ὃ μή ἐστιν ἐπʼ αὐτῆς, 
 κάθετος ἦκται ἡ ΓΘ · ὅπερ ἔδει ποιῆσαι. ἐὰν εὐθεῖα ἐπʼ εὐθεῖαν σταθεῖσα γωνίας ποιῇ, ἤτοι 
δύο ὀρθὰς ἢ δυσὶν ὀρθαῖς ἴσας ποιήσει. εὐθεῖα γάρ τις ἡ ΑΒ ἐπʼ εὐθεῖαν τὴν ΓΔ σταθεῖσα 
γωνίας ποιείτω τὰς ὑπὸ ΓΒΑ , ΑΒΔ · λέγω, ὅτι αἱ ὑπὸ 
 
 ΓΒΑ , ΑΒΔ γωνίαι ἤτοι δύο ὀρθαί 
εἰσιν ἢ δυσὶν ὀρθαῖς ἴσαι. εἰ μὲν οὖν ἴση ἐστὶν ἡ ὑπὸ ΓΒΑ 
τῇ ὑπὸ ΑΒΔ , δύο ὀρθαί εἰσιν. εἰ δὲ 
οὔ, ἤχθω ἀπὸ τοῦ Β σημείου τῇ ΓΔ 
 
 εὐθείᾳ πρὸς ὀρθὰς ἡ ΒΕ · αἱ ἄρα ὑπὸ 
 ΓΒΕ , ΕΒΔ δύο ὀρθαί εἰσιν· καὶ ἐπεὶ 
ἡ ὑπὸ ΓΒΕ δυσὶ ταῖς ὑπὸ ΓΒΑ , 
 ΑΒΕ ἴση ἐστίν, κοινὴ προσκείσθω ἡ ὑπὸ ΕΒΔ · αἱ ἄρα 
ὑπὸ ΓΒΕ , ΕΒΔ τρισὶ ταῖς ὑπὸ ΓΒΑ , ΑΒΕ , ΕΒΔ 
 ἴσαι εἰσίν. πάλιν, ἐπεὶ ἡ ὑπὸ ΔΒΑ δυσὶ ταῖς ὑπὸ ΔΒΕ , 
 ΕΒΑ ἴση ἐστίν, κοινὴ προσκείσθω ἡ ὑπὸ ΑΒΓ · αἱ ἄρα 
ὑπὸ ΔΒΑ , ΑΒΓ τρισὶ ταῖς ὑπὸ ΔΒΕ , ΕΒΑ , ΑΒΓ ἴσαι 
εἰσίν. ἐδείχθησαν δὲ καὶ αἱ ὑπὸ ΓΒΕ , ΕΒΔ τρισὶ ταῖς 
αὐταῖς ἴσαι· τὰ δὲ τῷ αὐτῷ ἴσα καὶ ἀλλήλοις ἐστὶν ἴσα· 
 καὶ αἱ ὑπὸ ΓΒΕ , ΕΒΔ ἄρα ταῖς ὑπὸ ΔΒΑ , ΑΒΓ ἴσαι 
εἰσίν· ἀλλὰ αἱ ὑπὸ ΓΒΕ , ΕΒΔ δύο ὀρθαί εἰσιν· καὶ αἱ 
ὑπὸ ΔΒΑ , ΑΒΓ ἄρα δυσὶν ὀρθαῖς ἴσαι εἰσίν. ἐὰν ἄρα εὐθεῖα ἐπʼ εὐθεῖαν σταθεῖσα γωνίας ποιῇ, 
ἤτοι δύο ὀρθὰς ἢ δυσὶν ὀρθαῖς ἴσας ποιήσει· ὅπερ ἔδει 
 δεῖξαι. ἐὰν πρός τινι εὐθείᾳ καὶ τῷ πρὸς αὐτῇ σημείῳ δύο 
εὐθεῖαι μὴ ἐπὶ τὰ αὐτὰ μέρη κείμεναι τὰς ἐφεξῆς γωνίας 
δυσὶν ὀρθαῖς ἴσας ποιῶσιν, ἐπʼ εὐθείας ἔσονται ἀλλήλαις 
αἱ εὐθεῖαι. 
 
 πρὸς γάρ τινι εὐθείᾳ τῇ ΑΒ καὶ τῷ πρὸς αὐτῇ σημείῳ 
τῷ Β δύο εὐθεῖαι αἱ ΒΓ , ΒΔ μὴ ἐπὶ τὰ αὐτὰ μέρη 
 κείμεναι τὰς ἐφεξῆς γωνίας τὰς ὑπὸ 
 ΑΒΓ , ΑΒΔ δύο ὀρθαῖς ἴσας ποιείτωσαν· 
λέγω, ὅτι ἐπʼ εὐθείας ἐστὶ τῇ 
 
 ΓΒ ἡ ΒΔ . εἰ γὰρ μή ἐστι τῇ ΒΓ ἐπʼ εὐθείας ἡ 
 ΒΔ , ἔστω τῇ ΓΒ ἐπʼ εὐθείας ἡ ΒΕ . ἐπεὶ οὖν εὐθεῖα ἡ ΑΒ ἐπʼ εὐθεῖαν τὴν ΓΒΕ ἐφέστηκεν, 
αἱ ἄρα ὑπὸ ΑΒΓ , ΑΒΕ γωνίαι δύο ὀρθαῖς ἴσαι 
 εἰσίν· εἰσὶ δὲ καὶ αἱ ὑπὸ ΑΒΓ , ΑΒΔ δύο ὀρθαῖς ἴσαι· 
αἱ ἄρα ὑπὸ ΓΒΑ , ΑΒΕ ταῖς ὑπὸ ΓΒΑ , ΑΒΔ ἴσαι 
 εἰσίν. κοινὴ ἀφῃρήσθω ἡ ὑπὸ ΓΒΑ · λοιπὴ ἄρα ἡ ὑπὸ 
 ΑΒΕ λοιπῇ τῇ ὑπὸ ΑΒΔ ἐστιν ἴση, ἡ ἐλάσσων τῇ μείζονι· 
ὅπερ ἐστὶν ἀδύνατον. οὐκ ἄρα ἐπʼ εὐθείας ἐστὶν ἡ 
 
 ΒΕ τῇ ΓΒ . ὁμοίως δὴ δείξομεν, ὅτι οὐδὲ ἄλλη τις πλὴν 
τῆς ΒΔ · ἐπʼ εὐθείας ἄρα ἐστὶν ἡ ΓΒ τῇ ΒΔ . ἐὰν ἄρα πρός τινι εὐθείᾳ καὶ τῷ πρὸς αὐτῇ σημείῳ 
δύο εὐθεῖαι μὴ ἐπὶ τὰ αὐτὰ μέρη κείμεναι τὰς ἐφεξῆς 
γωνίας δυσὶν ὀρθαῖς ἴσας ποιῶσιν, ἐπʼ εὐθείας ἔσονται 
 ἀλλήλαις αἱ εὐθεῖαι· ὅπερ ἔδει δεῖξαι. ἐὰν δύο εὐθεῖαι τέμνωσιν ἀλλήλας, τὰς κατὰ κορυφὴν 
γωνίας ἴσας ἀλλήλαις ποιοῦσιν. δύο γὰρ εὐθεῖαι αἱ ΑΒ , ΓΔ τεμνέτωσαν ἀλλήλας κατὰ 
τὸ Ε σημεῖον· λέγω, ὅτι ἴση ἐστὶν ἡ μὲν ὑπὸ ΑΕΓ γωνία 
 τῇ ὑπὸ ΔΕΒ , ἡ δὲ ὑπὸ ΓΕΒ τῇ ὑπὸ ΑΕΔ . ἐπεὶ γὰρ εὐθεῖα ἡ ΑΕ ἐπʼ εὐθεῖαν 
τὴν ΓΔ ἐφέστηκε γωνίας ποιοῦσα 
τὰς ὑπὸ ΓΕΑ , ΑΕΔ , αἱ ἄρα ὑπὸ 
 ΓΕΑ , ΑΕΔ γωνίαι δυσὶν ὀρθαῖς 
 ἴσαι εἰσίν. πάλιν, ἐπεὶ εὐθεῖα ἡ ΔΕ 
ἐπʼ εὐθεῖαν τὴν ΑΒ ἐφέστηκε γωνίας 
ποιοῦσα τὰς ὑπὸ ΑΕΔ , ΔΕΒ , αἱ ἄρα ὑπὸ ΑΕΔ , 
 ΔΕΒ γωνίαι δυσὶν ὀρθαῖς ἴσαι εἰσίν. ἐδείχθησαν δὲ καὶ αἱ 
ὑπὸ ΓΕΑ , ΑΕΔ δυσὶν ὀρθαῖς ἴσαι· αἱ ἄρα ὑπὸ ΓΕΑ , 
 
 ΑΕΔ ταῖς ὑπὸ ΑΕΔ , ΔΕΒ ἴσαι εἰσίν. κοινὴ ἀφῃρήσθω ἡ 
ὑπὸ ΑΕΔ · λοιπὴ ἄρα ἡ ὑπὸ ΓΕΑ λοιπῇ τῇ ὑπὸ ΒΕΔ ἴση 
ἐστίν· ὁμοίως δὴ δειχθήσεται, ὅτι καὶ αἱ ὑπὸ ΓΕΒ , 
 ΔΕΑ ἴσαι εἰσίν. ἐὰν ἄρα δύο εὐθεῖαι τέμνωσιν ἀλλήλας, τὰς κατὰ κορυφὴν 
 γωνίας ἴσας ἀλλήλαις ποιοῦσιν· ὅπερ ἔδει δεῖξαι. Πόρισμα ἐκ δὴ τούτου φανερὸν ὅτι, ἐὰν δύο εὐθεῖαι τέμνωσιν 
ἀλλήλας, τὰς πρὸς τῇ τομῇ γωνίας τέτρασιν ὀρθαῖς ἴσας 
ποιήσουσιν. παντὸς τριγώνου μιᾶς τῶν πλευρῶν προσεκβληθείσης 
ἡ ἐκτὸς γωνία ἑκατέρας τῶν ἐντὸς καὶ ἀπεναντίον γωνιῶν 
μείζων ἐστίν. ἔστω τρίγωνον τὸ ΑΒΓ , καὶ προσεκβεβλήσθω αὐτοῦ 
 μία πλευρὰ ἡ ΒΓ ἐπὶ τὸ Δ · λέγω, ὅτι ἡ ἐκτὸς γωνία 
ἡ ὑπὸ ΑΓΔ μείζων ἐστὶν ἑκατέρας τῶν 
ἐντὸς καὶ ἀπεναντίον τῶν ὑπὸ ΓΒΑ , 
 ΒΑΓ γωνιῶν. τετμήσθω ἡ ΑΓ δίχα κατὰ τὸ Ε , καὶ 
 ἐπιζευχθεῖσα ἡ ΒΕ ἐκβεβλήσθω ἐπʼ εὐθείας 
ἐπὶ τὸ Ζ , καὶ κείσθω τῇ ΒΕ ἴση ἡ 
 ΕΖ , καὶ ἐπεζεύχθω ἡ ΖΓ , καὶ διήχθω ἡ 
 ΑΓ ἐπὶ τὸ Η . ἐπεὶ οὖν ἴση ἐστὶν ἡ μὲν ΑΕ τῇ ΕΓ , ἡ δὲ ΒΕ τῇ ΕΖ , 
 δύο δὴ αἱ ΑΕ , ΕΒ δυσὶ ταῖς ΓΕ , ΕΖ ἴσαι εἰσὶν ἑκατέρα 
ἑκατέρᾳ· καὶ γωνία ἡ ὑπὸ ΑΕΒ γωνίᾳ τῇ ὑπὸ ΖΕΓ ἴση 
ἐστίν· κατὰ κορυφὴν γάρ· βάσις ἄρα ἡ ΑΒ βάσει τῇ ΖΓ 
ἴση ἐστίν, καὶ τὸ ΑΒΕ τρίγωνον τῷ ΖΕΓ τριγώνῳ 
ἐστὶν ἴσον, καὶ αἱ λοιπαὶ γωνίαι ταῖς λοιπαῖς γωνίαις 
 ἴσαι εἰσὶν ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν· 
ἴση ἄρα ἐστὶν ἡ ὑπὸ ΒΑΕ τῇ ὑπὸ ΕΓΖ . μείζων 
δέ ἐστιν ἡ ὑπὸ ΕΓΔ τῆς ὑπὸ ΕΓΖ · μείζων ἄρα ἡ 
ὑπὸ ΑΓΔ τῆς ὑπὸ ΒΑΕ . ὁμοίως δὴ τῆς ΒΓ τετμημένης 
δίχα δειχθήσεται καὶ ἡ ὑπὸ ΒΓΗ , τουτέστιν ἡ 
 ὑπὸ ΑΓΔ , μείζων καὶ τῆς ὑπὸ ΑΒΓ . παντὸς ἄρα τριγώνου μιᾶς τῶν πλευρῶν προσεκβληθείσης 
ἡ ἐκτὸς γωνία ἑκατέρας τῶν ἐντὸς καὶ ἀπεναντίον 
γωνιῶν μείζων ἐστίν· ὅπερ ἔδει δεῖξαι. παντὸς τριγώνου αἱ δύο γωνίαι δύο ὀρθῶν ἐλάσσονές 
εἰσι πάντῃ μεταλαμβανόμεναι. ἔστω τρίγωνον τὸ ΑΒΓ · λέγω, ὅτι τοῦ ΑΒΓ τριγώνου 
 αἱ δύο γωνίαι δύο ὀρθῶν ἐλάττονές 
 εἰσι πάντῃ μεταλαμβανόμεναι. Ἐκβεβλήσθω γὰρ ἡ ΒΓ ἐπὶ τὸ Δ . καὶ ἐπεὶ τριγώνου τοῦ ΑΒΓ ἐκτός 
ἐστι γωνία ἡ ὑπὸ ΑΓΔ , μείζων ἐστὶ 
τῆς ἐντὸς καὶ ἀπεναντίον τῆς ὑπὸ 
 
 ΑΒΓ . κοινὴ προσκείσθω ἡ ὑπὸ ΑΓΒ · αἱ ἄρα ὑπὸ ΑΓΔ , 
 ΑΓΒ τῶν ὑπὸ ΑΒΓ , ΒΓΑ μείζονές εἰσιν. ἀλλʼ αἱ ὑπὸ 
 ΑΓΔ , ΑΓΒ δύο ὀρθαῖς ἴσαι εἰσίν· αἱ ἄρα ὑπὸ ΑΒΓ , 
 ΒΓΑ δύο ὀρθῶν ἐλάσσονές εἰσιν. ὁμοίως δὴ δείξομεν, 
ὅτι καὶ αἱ ὑπὸ ΒΑΓ , ΑΓΒ δύο ὀρθῶν ἐλάσσονές εἰσι 
 καὶ ἔτι αἱ ὑπὸ ΓΑΒ , ΑΒΓ . παντὸς ἄρα τριγώνου αἱ δύο γωνίαι δύο ὀρθῶν ἐλάσσονές 
εἰσι πάντῃ μεταλαμβανόμεναι· ὅπερ ἔδει δεῖξαι. παντὸς τριγώνου ἡ μείζων πλευρὰ τὴν μείζονα γωνίαν 
ὑποτείνει. ἔστω γὰρ τρίγωνον τὸ ΑΒΓ μείζονα ἔχον τὴν ΑΓ 
πλευρὰν τῆς ΑΒ · λέγω, ὅτι καὶ γωνία ἡ ὑπὸ ΑΒΓ μείζων 
 ἐστὶ τῆς ὑπὸ ΒΓΑ . ἐπεὶ γὰρ μείζων ἐστὶν ἡ ΑΓ τῆς ΑΒ , κείσθω τῇ 
 ΑΒ ἴση ἡ ΑΔ , καὶ ἐπεζεύχθω ἡ ΒΔ . καὶ ἐπεὶ τριγώνου τοῦ ΒΓΔ ἐκτός ἐστι γωνία ἡ ὑπὸ 
 ΑΔΒ , μείζων ἐστὶ τῆς ἐντὸς καὶ 
 ἀπεναντίον τῆς ὑπὸ ΔΓΒ · ἴση 
δὲ ἡ ὑπὸ ΑΔΒ τῇ ὑπὸ ΑΒΔ , ἐπεὶ 
καὶ πλευρὰ ἡ ΑΒ τῇ ΑΔ ἐστιν 
ἴση· μείζων ἄρα καὶ ἡ ὑπὸ ΑΒΔ 
τῆς ὑπὸ ΑΓΒ · πολλῷ ἄρα ἡ ὑπὸ 
 
 ΑΒΓ μείζων ἐστὶ τῆς ὑπὸ ΑΓΒ . παντὸς ἄρα τριγώνου ἡ μείζων πλευρὰ τὴν μείζονα 
γωνίαν ὑποτείνει· ὅπερ ἔδει δεῖξαι. παντὸς τριγώνου ὑπὸ τὴν μείζονα γωνίαν ἡ μείζων 
πλευρὰ ὑποτείνει. ἔστω τρίγωνον τὸ ΑΒΓ μείζονα ἔχον 
τὴν ὑπὸ ΑΒΓ γωνίαν τῆς ὑπὸ ΒΓΑ · λέγω, 
 ὅτι καὶ πλευρὰ ἡ ΑΓ πλευρᾶς τῆς ΑΒ 
μείζων ἐστίν. εἰ γὰρ μή, ἤτοι ἴση ἐστὶν ἡ ΑΓ τῇ ΑΒ 
ἢ ἐλάσσων· ἴση μὲν οὖν οὐκ ἔστιν ἡ ΑΓ τῇ 
 ΑΒ · ἴση γὰρ ἂν ἦν καὶ γωνία ἡ ὑπὸ ΑΒΓ 
 τῇ ὑπὸ ΑΓΒ · οὐκ ἔστι δέ· οὐκ ἄρα ἴση 
ἐστὶν ἡ ΑΓ τῇ ΑΒ . οὐδὲ μὴν ἐλάσσων ἐστὶν ἡ ΑΓ 
τῆς ΑΒ · ἐλάσσων γὰρ ἂν ἦν καὶ γωνία ἡ ὑπὸ ΑΒΓ τῆς 
ὑπὸ ΑΓΒ · οὐκ ἔστι δέ· οὐκ ἄρα ἐλάσσων ἐστὶν ἡ ΑΓ 
τῆς ΑΒ . ἐδείχθη δέ, ὅτι οὐδὲ ἴση ἐστίν. μείζων ἄρα ἐστὶν 
 ἡ ΑΓ τῆς ΑΒ . παντὸς ἄρα τριγώνου ὑπὸ τὴν μείζονα γωνίαν ἡ μείζων 
πλευρὰ ὑποτείνει· ὅπερ ἔδει δεῖξαι. παντὸς τριγώνου αἱ δύο πλευραὶ τῆς λοιπῆς μείζονές 
εἰσι πάντῃ μεταλαμβανόμεναι. ἔστω γὰρ τρίγωνον τὸ ΑΒΓ · λέγω, ὅτι τοῦ ΑΒΓ 
τριγώνου αἱ δύο πλευραὶ τῆς λοιπῆς μείζονές εἰσι πάντῃ 
 μεταλαμβανόμεναι, αἱ μὲν ΒΑ , ΑΓ τῆς ΒΓ , αἱ δὲ ΑΒ , 
 ΒΓ τῆς ΑΓ , αἱ δὲ ΒΓ , ΓΑ τῆς ΑΒ . 
 διήχθω γὰρ ἡ ΒΑ ἐπὶ τὸ Δ σημεῖον, 
καὶ κείσθω τῇ ΓΑ ἴση ἡ ΑΔ , καὶ ἐπεζεύχθω 
ἡ ΔΓ . 
 
 ἐπεὶ οὖν ἴση ἐστὶν ἡ ΔΑ τῇ ΑΓ , 
ἴση ἐστὶ καὶ γωνία ἡ ὑπὸ ΑΔΓ τῇ 
ὑπὸ ΑΓΔ · μείζων ἄρα ἡ ὑπὸ ΒΓΔ 
τῆς ὑπὸ ΑΔΓ · καὶ ἐπεὶ τρίγωνόν ἐστι 
τὸ ΔΓΒ μείζονα ἔχον τὴν ὑπὸ ΒΓΔ 
 γωνίαν τῆς ὑπὸ ΒΔΓ , ὑπὸ δὲ τὴν μείζονα γωνίαν ἡ μείζων 
πλευρὰ ὑποτείνει, ἡ ΔΒ ἄρα τῆς ΒΓ ἐστι μείζων. 
ἴση δὲ ἡ ΔΑ τῇ ΑΓ · μείζονες ἄρα αἱ ΒΑ , ΑΓ τῆς ΒΓ · 
ὁμοίως δὴ δείξομεν, ὅτι καὶ αἱ μὲν ΑΒ , ΒΓ τῆς ΓΑ 
μείζονές εἰσιν, αἱ δὲ ΒΓ , ΓΑ τῆς ΑΒ . 
 
 παντὸς ἄρα τριγώνου αἱ δύο πλευραὶ τῆς λοιπῆς μείζονές 
εἰσι πάντῃ μεταλαμβανόμεναι· ὅπερ ἔδει δεῖξαι. ἐὰν τριγώνου ἐπὶ μιᾶς τῶν πλευρῶν ἀπὸ τῶν περάτων 
δύο εὐθεῖαι ἐντὸς συσταθῶσιν, αἱ συσταθεῖσαι τῶν λοιπῶν 
τοῦ τριγώνου δύο πλευρῶν ἐλάττονες μὲν ἔσονται, 
μείζονα δὲ γωνίαν περιέξουσιν. 
 
 τριγώνου γὰρ τοῦ ΑΒΓ ἐπὶ μιᾶς τῶν πλευρῶν τῆς 
 ΒΓ ἀπὸ τῶν περάτων τῶν Β , Γ δύο εὐθεῖαι ἐντὸς συνεστάτωσαν 
αἱ ΒΔ , ΔΓ · λέγω, ὅτι αἱ ΒΔ , ΔΓ τῶν λοιπῶν 
τοῦ τριγώνου δύο πλευρῶν τῶν ΒΑ , ΑΓ ἐλάσσονες 
μέν εἰσιν, μείζονα δὲ γωνίαν περιέχουσι τὴν ὑπὸ ΒΔΓ 
 τῆς ὑπὸ ΒΑΓ . διήχθω γὰρ ἡ ΒΔ ἐπὶ τὸ Ε . καὶ ἐπεὶ παντὸς τριγώνου 
αἱ δύο πλευραὶ τῆς λοιπῆς μείζονές εἰσιν, τοῦ ΑΒΕ ἄρα 
τριγώνου αἱ δύο πλευραὶ αἱ ΑΒ , ΑΕ τῆς ΒΕ μείζονές 
εἰσιν· κοινὴ προσκείσθω ἡ ΕΓ · αἱ ἄρα ΒΑ , ΑΓ τῶν 
 
 ΒΕ , ΕΓ μείζονές εἰσιν. πάλιν, ἐπεὶ τοῦ ΓΕΔ τριγώνου 
 αἱ δύο πλευραὶ αἱ ΓΕ , ΕΔ τῆς 
 ΓΔ μείζονές εἰσιν, κοινὴ προσκείσθω 
ἡ ΔΒ · αἱ ΓΕ , ΕΒ ἄρα 
τῶν ΓΔ , ΔΒ μείζονές εἰσιν. 
 ἀλλὰ τῶν ΒΕ , ΕΓ μείζονες 
ἐδείχθησαν αἱ ΒΑ , ΑΓ · πολλῷ 
ἄρα αἱ ΒΑ , ΑΓ τῶν ΒΔ , ΔΓ 
μείζονές εἰσιν. πάλιν, ἐπεὶ παντὸς τριγώνου ἡ ἐκτὸς γωνία τῆς ἐντὸς 
 καὶ ἀπεναντίον μείζων ἐστίν, τοῦ ΓΔΕ ἄρα τριγώνου ἡ 
ἐκτὸς γωνία ἡ ὑπὸ ΒΔΓ μείζων ἐστὶ τῆς ὑπὸ ΓΕΔ . 
διὰ ταὐτὰ τοίνυν καὶ τοῦ ΑΒΕ τριγώνου ἡ ἐκτὸς γωνία 
ἡ ὑπὸ ΓΕΒ μείζων ἐστὶ τῆς ὑπὸ ΒΑΓ . ἀλλὰ τῆς ὑπὸ 
 ΓΕΒ μείζων ἐδείχθη ἡ ὑπὸ ΒΔΓ · πολλῷ ἄρα ἡ ὑπὸ 
 
 ΒΔΓ μείζων ἐστὶ τῆς ὑπὸ ΒΑΓ . ἐὰν ἄρα τριγώνου ἐπὶ μιᾶς τῶν πλευρῶν ἀπὸ τῶν περάτων 
δύο εὐθεῖαι ἐντὸς συσταθῶσιν, αἱ συσταθεῖσαι 
τῶν λοιπῶν τοῦ τριγώνου δύο πλευρῶν ἐλάττονες μέν 
εἰσιν, μείζονα δὲ γωνίαν περιέχουσιν· ὅπερ ἔδει δεῖξαι. ἐκ τριῶν εὐθειῶν, αἵ εἰσιν ἴσαι τρισὶ ταῖς δοθείσαις 
 εὐθείαις , τρίγωνον συστήσασθαι· δεῖ δὲ τὰς δύο τῆς 
λοιπῆς μείζονας εἶναι πάντῃ μεταλαμβανομένας διὰ τὸ 
καὶ παντὸς τριγώνου τὰς δύο πλευρὰς τῆς λοιπῆς μείζονας 
 εἶναι πάντῃ μεταλαμβανομένας . ἔστωσαν αἱ δοθεῖσαι τρεῖς εὐθεῖαι αἱ Α , Β , Γ , ὧν αἱ 
δύο τῆς λοιπῆς μείζονες ἔστωσαν πάντῃ μεταλαμβανόμεναι, 
αἱ μὲν Α , Β τῆς Γ , αἱ δὲ Α , Γ τῆς Β , καὶ ἔτι αἱ Β , 
Γ τῆς Α · δεῖ δὴ ἐκ τῶν ἴσων ταῖς Α , Β , Γ τρίγωνον 
 συστήσασθαι. Ἐκκείσθω τις εὐθεῖα ἡ ΔΕ πεπερασμένη μὲν κατὰ τὸ 
Δ ἄπειρος δὲ κατὰ τὸ Ε , καὶ κείσθω τῇ μὲν Α ἴση ἡ 
 ΔΖ , τῇ δὲ Β ἴση ἡ ΖΗ , τῇ δὲ Γ ἴση ἡ ΗΘ · καὶ κέντρῳ 
μὲν τῷ Ζ , διαστήματι δὲ τῷ ΖΔ κύκλος γεγράφθω ὁ 
 
 ΔΚΛ · πάλιν κέντρῳ μὲν τῷ Η , διαστήματι δὲ τῷ ΗΘ 
κύκλος γεγράφθω ὁ ΚΛΘ , καὶ ἐπεζεύχθωσαν αἱ ΚΖ , 
 ΚΗ · λέγω, ὅτι ἐκ τριῶν εὐθειῶν τῶν ἴσων ταῖς Α , Β , Γ 
τρίγωνον συνέσταται τὸ ΚΖΗ . 
 ἐπεὶ γὰρ τὸ Ζ σημεῖον κέντρον ἐστὶ τοῦ ΔΚΛ κύκλου, 
 ἴση ἐστὶν ἡ ΖΔ τῇ ΖΚ · ἀλλὰ ἡ ΖΔ τῇ Α ἐστιν ἴση. 
καὶ ἡ ΚΖ ἄρα τῇ Α ἐστιν ἴση. πάλιν, ἐπεὶ τὸ Η σημεῖον 
κέντρον ἐστὶ τοῦ ΛΚΘ κύκλου, ἴση ἐστὶν ἡ ΗΘ τῇ ΗΚ · 
ἀλλὰ ἡ ΗΘ τῇ Γ ἐστιν ἴση· καὶ ἡ ΚΗ ἄρα τῇ Γ ἐστιν 
ἴση. ἐστὶ δὲ καὶ ἡ ΖΗ τῇ Β ἴση· αἱ τρεῖς ἄρα εὐθεῖαι αἱ 
 
 ΚΖ , ΖΗ , ΗΚ τρισὶ ταῖς Α , Β , Γ ἴσαι εἰσίν. ἐκ τριῶν ἄρα εὐθειῶν τῶν ΚΖ , ΖΗ , ΗΚ , αἵ εἰσιν 
ἴσαι τρισὶ ταῖς δοθείσαις εὐθείαις ταῖς Α , Β , Γ , τρίγωνον 
συνέσταται τὸ ΚΖΗ · ὅπερ ἔδει ποιῆσαι. πρὸς τῇ δοθείσῃ εὐθείᾳ καὶ τῷ πρὸς αὐτῇ σημείῳ τῇ 
δοθείσῃ γωνίᾳ εὐθυγράμμῳ ἴσην γωνίαν εὐθύγραμμον 
συστήσασθαι. ἔστω ἡ μὲν δοθεῖσα εὐθεῖα ἡ ΑΒ , τὸ δὲ πρὸς αὐτῇ 
 σημεῖον τὸ Α , ἡ δὲ δοθεῖσα γωνία εὐθύγραμμος ἡ ὑπὸ 
 
 ΔΓΕ · δεῖ δὴ πρὸς τῇ δοθείσῃ εὐθείᾳ 
τῇ ΑΒ καὶ τῷ πρὸς αὐτῇ σημείῳ τῷ 
Α τῇ δοθείσῃ γωνίᾳ εὐθυγράμμῳ τῇ 
ὑπὸ ΔΓΕ ἴσην γωνίαν εὐθύγραμμον 
 συστήσασθαι. εἰλήφθω ἐφʼ ἑκατέρας τῶν ΓΔ , ΓΕ 
τυχόντα σημεῖα τὰ Δ , Ε , καὶ ἐπεζεύχθω 
ἡ ΔΕ · καὶ ἐκ τριῶν εὐθειῶν, 
αἵ εἰσιν ἴσαι τρισὶ ταῖς ΓΔ , ΔΕ , ΓΕ , τρίγωνον συνεστάτω 
 τὸ ΑΖΗ , ὥστε ἴσην εἶναι τὴν μὲν ΓΔ τῇ ΑΖ , 
τὴν δὲ ΓΕ τῇ ΑΗ , καὶ ἔτι τὴν ΔΕ τῇ ΖΗ . ἐπεὶ οὖν δύο αἱ ΔΓ , ΓΕ δύο ταῖς ΖΑ , ΑΗ ἴσαι 
εἰσὶν ἑκατέρα ἑκατέρᾳ, καὶ βάσις ἡ ΔΕ βάσει τῇ ΖΗ ἴση, 
γωνία ἄρα ἡ ὑπὸ ΔΓΕ γωνίᾳ τῇ ὑπὸ ΖΑΗ ἐστιν ἴση. 
 
 πρὸς ἄρα τῇ δοθείσῃ εὐθείᾳ τῇ ΑΒ καὶ τῷ πρὸς αὐτῇ 
σημείῳ τῷ Α τῇ δοθείσῃ γωνίᾳ εὐθυγράμμῳ τῇ ὑπὸ 
 ΔΓΕ ἴση γωνία εὐθύγραμμος συνέσταται ἡ ὑπὸ ΖΑΗ · 
ὅπερ ἔδει ποιῆσαι. ἐὰν δύο τρίγωνα τὰς δύο πλευρὰς ταῖς δύο πλευραῖς 
ἴσας ἔχῃ ἑκατέραν ἑκατέρᾳ, τὴν δὲ γωνίαν τῆς γωνίας 
μείζονα ἔχῃ τὴν ὑπὸ τῶν ἴσων εὐθειῶν περιεχομένην, 
καὶ τὴν βάσιν τῆς βάσεως μείζονα ἕξει. 
 
 ἔστω δύο τρίγωνα τὰ ΑΒΓ , ΔΕΖ τὰς δύο πλευρὰς τὰς 
 ΑΒ , ΑΓ ταῖς δύο πλευραῖς ταῖς ΔΕ , ΔΖ ἴσας ἔχοντα 
ἑκατέραν ἑκατέρᾳ, τὴν μὲν ΑΒ τῇ ΔΕ τὴν δὲ ΑΓ τῇ 
 ΔΖ , ἡ δὲ πρὸς τῷ Α γωνία τῆς πρὸς τῷ Δ γωνίας μείζων 
ἔστω· λέγω, ὅτι καὶ βάσις ἡ ΒΓ βάσεως τῆς ΕΖ 
 μείζων ἐστίν. ἐπεὶ γὰρ μείζων ἡ ὑπὸ ΒΑΓ γωνία τῆς ὑπὸ ΕΔΖ 
γωνίας, συνεστάτω πρὸς τῇ ΔΕ εὐθείᾳ καὶ τῷ πρὸς αὐτῇ 
σημείῳ τῷ Δ τῇ ὑπὸ ΒΑΓ γωνίᾳ ἴση ἡ ὑπὸ ΕΔΗ , καὶ 
κείσθω ὁποτέρᾳ τῶν ΑΓ , ΔΖ ἴση ἡ ΔΗ , καὶ ἐπεζεύχθωσαν 
 αἱ ΕΗ , ΖΗ . ἐπεὶ οὖν ἴση ἐστὶν ἡ μὲν ΑΒ τῇ ΔΕ , ἡ δὲ ΑΓ τῇ ΔΗ , 
δύο δὴ αἱ ΒΑ , ΑΓ δυσὶ ταῖς ΕΔ , ΔΗ ἴσαι εἰσὶν ἑκατέρα 
 ἑκατέρᾳ· καὶ γωνία ἡ ὑπὸ 
 ΒΑΓ γωνίᾳ τῇ ὑπὸ ΕΔΗ ἴση· 
 βάσις ἄρα ἡ ΒΓ βάσει τῇ ΕΗ 
ἐστιν ἴση. πάλιν, ἐπεὶ ἴση ἐστὶν 
ἡ ΔΖ τῇ ΔΗ , ἴση ἐστὶ καὶ ἡ 
ὑπὸ ΔΗΖ γωνία τῇ ὑπὸ ΔΖΗ · 
μείζων ἄρα ἡ ὑπὸ ΔΖΗ τῆς 
 ὑπὸ ΕΗΖ · πολλῷ ἄρα μείζων ἐστὶν ἡ ὑπὸ ΕΖΗ τῆς 
ὑπὸ ΕΗΖ . καὶ ἐπεὶ τρίγωνόν ἐστι τὸ ΕΖΗ μείζονα 
ἔχον τὴν ὑπὸ ΕΖΗ γωνίαν τῆς ὑπὸ ΕΗΖ , ὑπὸ δὲ τὴν 
μείζονα γωνίαν ἡ μείζων πλευρὰ ὑποτείνει, μείζων ἄρα 
καὶ πλευρὰ ἡ ΕΗ τῆς ΕΖ . ἴση δὲ ἡ ΕΗ τῇ ΒΓ · μείζων 
 ἄρα καὶ ἡ ΒΓ τῆς ΕΖ . ἐὰν ἄρα δύο τρίγωνα τὰς δύο πλευρὰς δυσὶ πλευραῖς 
ἴσας ἔχῃ ἑκατέραν ἑκατέρᾳ, τὴν δὲ γωνίαν τῆς γωνίας 
μείζονα ἔχῃ τὴν ὑπὸ τῶν ἴσων εὐθειῶν περιεχομένην, 
καὶ τὴν βάσιν τῆς βάσεως μείζονα ἕξει· ὅπερ ἔδει δεῖξαι. ἐὰν δύο τρίγωνα τὰς δύο πλευρὰς δυσὶ πλευραῖς ἴσας 
ἔχῃ ἑκατέραν ἑκατέρᾳ, τὴν δὲ βάσιν τῆς βάσεως μείζονα 
ἔχῃ, καὶ τὴν γωνίαν τῆς γωνίας μείζονα ἕξει τὴν ὑπὸ 
τῶν ἴσων εὐθειῶν περιεχομένην. 
 
 ἔστω δύο τρίγωνα τὰ ΑΒΓ , ΔΕΖ τὰς δύο πλευρὰς 
τὰς ΑΒ , ΑΓ ταῖς δύο πλευραῖς ταῖς ΔΕ , ΔΖ ἴσας ἔχοντα 
ἑκατέραν ἑκατέρᾳ, τὴν μὲν ΑΒ τῇ 
 ΔΕ , τὴν δὲ ΑΓ τῇ ΔΖ · βάσις δὲ 
ἡ ΒΓ βάσεως τῆς ΕΖ μείζων ἔστω· 
 λέγω, ὅτι καὶ γωνία ἡ ὑπὸ ΒΑΓ 
γωνίας τῆς ὑπὸ ΕΔΖ μείζων ἐστίν· εἰ γὰρ μή, ἤτοι ἴση ἐστὶν αὐτῇ 
ἢ ἐλάσσων· ἴση μὲν οὖν οὐκ ἔστιν 
ἡ ὑπὸ ΒΑΓ τῇ ὑπὸ ΕΔΖ · ἴση γὰρ ἂν ἦν καὶ βάσις 
 ἡ ΒΓ βάσει τῇ ΕΖ · οὐκ ἔστι δέ. οὐκ ἄρα ἴση ἐστὶ γωνία 
ἡ ὑπὸ ΒΑΓ τῇ ὑπὸ ΕΔΖ · οὐδὲ μὴν ἐλάσσων ἐστὶν ἡ ὑπὸ 
 ΒΑΓ τῆς ὑπὸ ΕΔΖ · ἐλάσσων γὰρ ἂν ἦν καὶ βάσις ἡ ΒΓ 
βάσεως τῆς ΕΖ · οὐκ ἔστι δέ· οὐκ ἄρα ἐλάσσων ἐστὶν 
ἡ ὑπὸ ΒΑΓ γωνία τῆς ὑπὸ ΕΔΖ . ἐδείχθη δὲ ὅτι οὐδὲ 
 ἴση· μείζων ἄρα ἐστὶν ἡ ὑπὸ ΒΑΓ τῆς ὑπὸ ΕΔΖ . ἐὰν ἄρα δύο τρίγωνα τὰς δύο πλευρὰς δυσὶ πλευραῖς 
ἴσας ἔχῃ ἑκατέραν ἑκάτερᾳ, τὴν δὲ βάσιν τῆς βάσεως 
μείζονα ἔχῃ, καὶ τὴν γωνίαν τῆς γωνίας μείζονα ἕξει τὴν 
ὑπὸ τῶν ἴσων εὐθειῶν περιεχομένην· ὅπερ ἔδει δεῖξαι. ἐὰν δύο τρίγωνα τὰς δύο γωνίας δυσὶ γωνίαις ἴσας ἔχῃ 
ἑκατέραν ἑκατέρᾳ καὶ μίαν πλευρὰν μιᾷ πλευρᾷ ἴσην ἤτοι 
τὴν πρὸς ταῖς ἴσαις γωνίαις ἢ τὴν ὑποτείνουσαν ὑπὸ μίαν 
τῶν ἴσων γωνιῶν, καὶ τὰς λοιπὰς πλευρὰς ταῖς λοιπαῖς 
 πλευραῖς ἴσας ἕξει ἑκατέραν ἑκατέρᾳ καὶ τὴν λοιπὴν 
γωνίαν τῇ λοιπῇ γωνίᾳ. ἔστω δύο τρίγωνα τὰ ΑΒΓ , ΔΕΖ τὰς δύο γωνίας τὰς 
ὑπὸ ΑΒΓ , ΒΓΑ δυσὶ ταῖς ὑπὸ ΔΕΖ , ΕΖΔ ἴσας ἔχοντα 
 ἑκατέραν ἑκατέρᾳ, τὴν μὲν ὑπὸ 
 
 ΑΒΓ τῇ ὑπὸ ΔΕΖ , τὴν δὲ ὑπὸ 
 ΒΓΑ τῇ ὑπὸ ΕΖΔ · ἐχέτω δὲ καὶ 
μίαν πλευρὰν μιᾷ πλευρᾷ ἴσην, 
 πρότερον τὴν πρὸς ταῖς ἴσαις 
γωνίαις τὴν ΒΓ τῇ ΕΖ · λέγω, 
 ὅτι καὶ τὰς λοιπὰς πλευρὰς ταῖς 
λοιπαῖς πλευραῖς ἴσας ἕξει ἑκατέραν ἑκατέρᾳ, τὴν μὲν ΑΒ 
τῇ ΔΕ τὴν δὲ ΑΓ τῇ ΔΖ , καὶ τὴν λοιπὴν γωνίαν τῇ λοιπῇ 
γωνίᾳ, τὴν ὑπὸ ΒΑΓ τῇ ὑπὸ ΕΔΖ . εἰ γὰρ ἄνισός ἐστιν ἡ ΑΒ τῇ ΔΕ , μία αὐτῶν μείζων 
 ἐστίν. ἔστω μείζων ἡ ΑΒ , καὶ κείσθω τῇ ΔΕ ἴση ἡ ΒΗ , 
καὶ ἐπεζεύχθω ἡ ΗΓ . ἐπεὶ οὖν ἴση ἐστὶν ἡ μὲν ΒΗ τῇ ΔΕ , ἡ δὲ ΒΓ τῇ ΕΖ , 
δύο δὴ αἱ ΒΗ , ΒΓ δυσὶ ταῖς ΔΕ , ΕΖ ἴσαι εἰσὶν ἑκατέρα 
ἑκατέρᾳ· καὶ γωνία ἡ ὑπὸ ΗΒΓ γωνίᾳ τῇ ὑπὸ ΔΕΖ ἴση 
 ἐστίν· βάσις ἄρα ἡ ΗΓ βάσει τῇ ΔΖ ἴση ἐστίν, καὶ τὸ 
 ΗΒΓ τρίγωνον τῷ ΔΕΖ τριγώνῳ ἴσον ἐστίν, καὶ αἱ λοιπαὶ 
γωνίαι ταῖς λοιπαῖς γωνίαις ἴσαι ἔσονται, ὑφʼ ἃς αἱ 
ἴσαι πλευραὶ ὑποτείνουσιν· ἴση ἄρα ἡ ὑπὸ ΗΓΒ γωνία τῇ 
ὑπὸ ΔΖΕ . ἀλλὰ ἡ ὑπὸ ΔΖΕ τῇ ὑπὸ ΒΓΑ ὑπόκειται ἴση· 
 καὶ ἡ ὑπὸ ΒΓΗ ἄρα τῇ ὑπὸ ΒΓΑ ἴση ἐστίν, ἡ ἐλάσσων 
τῇ μείζονι· ὅπερ ἀδύνατον. οὐκ ἄρα ἄνισός ἐστιν ἡ ΑΒ τῇ 
 ΔΕ . ἴση ἄρα. ἔστι δὲ καὶ ἡ ΒΓ τῇ ΕΖ ἴση· δύο δὴ αἱ ΑΒ , 
 ΒΓ δυσὶ ταῖς ΔΕ , ΕΖ ἴσαι εἰσὶν ἑκατέρα ἑκατέρᾳ· καὶ 
γωνία ἡ ὑπὸ ΑΒΓ γωνίᾳ τῇ ὑπὸ ΔΕΖ ἐστιν ἴση· βάσις 
 ἄρα ἡ ΑΓ βάσει τῇ ΔΖ ἴση ἐστίν, καὶ λοιπὴ γωνία ἡ ὑπὸ 
 ΒΑΓ τῇ λοιπῇ γωνίᾳ τῇ ὑπὸ ΕΔΖ ἴση ἐστίν. ἀλλὰ δὴ πάλιν ἔστωσαν αἱ ὑπὸ τὰς ἴσας γωνίας πλευραὶ 
ὑποτείνουσαι ἴσαι, ὡς ἡ ΑΒ τῇ ΔΕ · λέγω πάλιν, ὅτι 
καὶ αἱ λοιπαὶ πλευραὶ ταῖς λοιπαῖς πλευραῖς ἴσαι ἔσονται, 
 ἡ μὲν ΑΓ τῇ ΔΖ , ἡ δὲ ΒΓ τῇ ΕΖ καὶ ἔτι ἡ λοιπὴ γωνία ἡ 
ὑπὸ ΒΑΓ τῇ λοιπῇ γωνίᾳ τῇ ὑπὸ ΕΔΖ ἴση ἐστίν. εἰ γὰρ ἄνισός ἐστιν ἡ ΒΓ τῇ ΕΖ , μία αὐτῶν μείζων 
ἐστίν. ἔστω μείζων, εἰ δυνατόν, ἡ ΒΓ , καὶ κείσθω τῇ ΕΖ 
ἴση ἡ ΒΘ , καὶ ἐπεζεύχθω ἡ ΑΘ . καὶ ἐπεὶ ἴση ἐστὶν ἡ μὲν 
 
 ΒΘ τῇ ΕΖ ἡ δὲ ΑΒ τῇ ΔΕ , δύο δὴ αἱ ΑΒ , ΒΘ δυσὶ ταῖς 
 ΔΕ , ΕΖ ἴσαι εἰσὶν ἑκατέρα ἑκατέρᾳ· καὶ γωνίας ἴσας 
περιέχουσιν· βάσις ἄρα ἡ ΑΘ βάσει τῇ ΔΖ ἴση ἐστίν, καὶ 
τὸ ΑΒΘ τρίγωνον τῷ ΔΕΖ τριγώνῳ ἴσον ἐστίν, καὶ αἱ 
λοιπαὶ γωνίαι ταῖς λοιπαῖς γωνίαις ἴσαι ἔσονται, ὑφʼ ἃς αἱ 
 ἴσαι πλευραὶ ὑποτείνουσιν· ἴση ἄρα ἐστὶν ἡ ὑπὸ ΒΘΑ 
γωνία τῇ ὑπὸ ΕΖΔ . ἀλλὰ ἡ ὑπὸ ΕΖΔ τῇ ὑπὸ ΒΓΑ ἐστιν 
ἴση· τριγώνου δὴ τοῦ ΑΘΓ ἡ ἐκτὸς γωνία ἡ ὑπὸ ΒΘΑ 
ἴση ἐστὶ τῇ ἐντὸς καὶ ἀπεναντίον τῇ ὑπὸ ΒΓΑ · ὅπερ 
ἀδύνατον. οὐκ ἄρα ἄνισός ἐστιν ἡ ΒΓ τῇ ΕΖ · ἴση ἄρα. 
 ἐστὶ δὲ καὶ ἡ ΑΒ τῇ ΔΕ ἴση. δύο δὴ αἱ ΑΒ , ΒΓ δύο ταῖς 
 ΔΕ , ΕΖ ἴσαι εἰσὶν ἑκατέρα ἑκατέρᾳ· καὶ γωνίας ἴσας 
περιέχουσι· βάσις ἄρα ἡ ΑΓ βάσει τῇ ΔΖ ἴση ἐστίν, καὶ 
τὸ ΑΒΓ τρίγωνον τῷ ΔΕΖ τριγώνῳ ἴσον καὶ λοιπὴ 
γωνία ἡ ὑπὸ ΒΑΓ τῇ λοιπῇ γωνίᾳ τῇ ὑπὸ ΕΔΖ ἴση. 
 
 ἐὰν ἄρα δύο τρίγωνα τὰς δύο γωνίας δυσὶ γωνίαις ἴσας 
ἔχῃ ἑκατέραν ἑκατέρᾳ καὶ μίαν πλευρὰν μιᾷ πλευρᾷ ἴσην 
ἤτοι τὴν πρὸς ταῖς ἴσαις γωνίαις, ἢ τὴν ὑποτείνουσαν 
ὑπὸ μίαν τῶν ἴσων γωνιῶν, καὶ τὰς λοιπὰς πλευρὰς ταῖς 
λοιπαῖς πλευραῖς ἴσας ἕξει καὶ τὴν λοιπὴν γωνίαν τῇ 
 λοιπῇ γωνίᾳ· ὅπερ ἔδει δεῖξαι. ἐὰν εἰς δύο εὐθείας εὐθεῖα ἐμπίπτουσα τὰς ἐναλλὰξ 
γωνίας ἴσας ἀλλήλαις ποιῇ, παράλληλοι ἔσονται ἀλλήλαις 
αἱ εὐθεῖαι. εἰς γὰρ δύο εὐθείας τὰς ΑΒ , ΓΔ εὐθεῖα ἐμπίπτουσα ἡ 
 
 ΕΖ τὰς ἐναλλὰξ γωνίας τὰς ὑπὸ ΑΕΖ , ΕΖΔ ἴσας ἀλλήλαις 
ποιείτω· λέγω, ὅτι παράλληλός ἐστιν ἡ ΑΒ τῇ ΓΔ . εἰ γὰρ μή, ἐκβαλλόμεναι αἱ ΑΒ , ΓΔ συμπεσοῦνται 
ἤτοι ἐπὶ τὰ Β , Δ μέρη ἢ ἐπὶ τὰ Α , Γ . ἐκβεβλήσθωσαν καὶ 
συμπιπτέτωσαν ἐπὶ τὰ Β , Δ μέρη κατὰ τὸ Η . τριγώνου 
 δὴ τοῦ ΗΕΖ ἡ ἐκτὸς γωνία ἡ ὑπὸ ΑΕΖ ἴση ἐστὶ τῇ ἐντὸς 
καὶ ἀπεναντίον τῇ ὑπὸ ΕΖΗ · ὅπερ ἐστὶν ἀδύνατον· οὐκ 
ἄρα αἱ ΑΒ , ΓΔ ἐκβαλλόμεναι συμπεσοῦνται ἐπὶ τὰ Β , 
Δ μέρη. ὁμοίως δὴ δειχθήσεται, ὅτι οὐδὲ ἐπὶ τὰ Α , Γ · αἱ 
δὲ ἐπὶ μηδέτερα τὰ μέρη συμπίπτουσαι παράλληλοί εἰσιν· 
 παράλληλος ἄρα ἐστὶν ἡ ΑΒ τῇ ΓΔ . ἐὰν ἄρα εἰς δύο εὐθείας εὐθεῖα ἐμπίπτουσα τὰς ἐναλλὰξ 
γωνίας ἴσας ἀλλήλαις ποιῇ, παράλληλοι ἔσονται αἱ 
εὐθεῖαι· ὅπερ ἔδει δεῖξαι. ἐὰν εἰς δύο εὐθείας εὐθεῖα ἐμπίπτουσα τὴν ἐκτὸς γωνίαν 
τῇ ἐντὸς καὶ ἀπεναντίον καὶ ἐπὶ τὰ αὐτὰ μέρη ἴσην 
ποιῇ ἢ τὰς ἐντὸς καὶ ἐπὶ τὰ αὐτὰ μέρη δυσὶν ὀρθαῖς ἴσας, 
παράλληλοι ἔσονται ἀλλήλαις αἱ εὐθεῖαι. 
 
 εἰς γὰρ δύο εὐθείας τὰς ΑΒ , ΓΔ εὐθεῖα ἐμπίπτουσα ἡ 
 ΕΖ τὴν ἐκτὸς γωνίαν τὴν ὑπὸ ΕΗΒ τῇ ἐντὸς καὶ ἀπεναντίον 
γωνίᾳ τῇ ὑπὸ ΗΘΔ ἴσην ποιείτω ἢ τὰς ἐντὸς καὶ ἐπὶ 
τὰ αὐτὰ μέρη τὰς ὑπὸ ΒΗΘ , ΗΘΔ δυσὶν ὀρθαῖς ἴσας· 
λέγω, ὅτι παράλληλός ἐστιν ἡ ΑΒ τῇ ΓΔ . 
 
 ἐπεὶ γὰρ ἴση ἐστὶν ἡ ὑπὸ ΕΗΒ τῇ ὑπὸ ΗΘΔ , ἀλλὰ ἡ 
ὑπὸ ΕΗΒ τῇ ὑπὸ ΑΗΘ ἐστιν ἴση, καὶ ἡ ὑπὸ ΑΗΘ ἄρα 
τῇ ὑπὸ ΗΘΔ ἐστιν ἴση· καί εἰσιν ἐναλλάξ· παράλληλος 
ἄρα ἐστὶν ἡ ΑΒ τῇ ΓΔ . πάλιν, ἐπεὶ αἱ ὑπὸ ΒΗΘ , ΗΘΔ δύο ὀρθαῖς ἴσαι εἰσίν, 
 
 εἰσὶ δὲ καὶ αἱ ὑπὸ ΑΗΘ , ΒΗΘ δυσὶν 
ὀρθαῖς ἴσαι, αἱ ἄρα ὑπὸ ΑΗΘ , 
 ΒΗΘ ταῖς ὑπὸ ΒΗΘ , ΗΘΔ ἴσαι 
εἰσίν· κοινὴ ἀφῃρήσθω ἡ ὑπὸ ΒΗΘ · 
λοιπὴ ἄρα ἡ ὑπὸ ΑΗΘ λοιπῇ τῇ ὑπὸ 
 
 ΗΘΔ ἐστιν ἴση· καί εἰσιν ἐναλλάξ· 
παράλληλος ἄρα ἐστὶν ἡ ΑΒ τῇ ΓΔ . ἐὰν ἄρα εἰς δύο εὐθείας εὐθεῖα ἐμπίπτουσα τὴν ἐκτὸς 
γωνίαν τῇ ἐντὸς καὶ ἀπεναντίον καὶ ἐπὶ τὰ αὐτὰ μέρη ἴσην 
ποιῇ ἢ τὰς ἐντὸς καὶ ἐπὶ τὰ αὐτὰ μέρη δυσὶν ὀρθαῖς ἴσας, 
 παράλληλοι ἔσονται αἱ εὐθεῖαι· ὅπερ ἔδει δεῖξαι. ἡ εἰς τὰς παραλλήλους εὐθείας εὐθεῖα ἐμπίπτουσα 
τάς τε ἐναλλὰξ γωνίας ἴσας ἀλλήλαις ποιεῖ καὶ τὴν ἐκτὸς 
τῇ ἐντὸς καὶ ἀπεναντίον ἴσην καὶ τὰς ἐντὸς καὶ ἐπὶ τὰ 
αὐτὰ μέρη δυσὶν ὀρθαῖς ἴσας. 
 
 εἰς γὰρ παραλλήλους εὐθείας τὰς ΑΒ , ΓΔ εὐθεῖα 
ἐμπιπτέτω ἡ ΕΖ · λέγω, ὅτι τὰς ἐναλλὰξ γωνίας τὰς 
ὑπὸ ΑΗΘ , ΗΘΔ ἴσας ποιεῖ καὶ τὴν ἐκτὸς γωνίαν τὴν ὑπὸ 
 ΕΗΒ τῇ ἐντὸς καὶ ἀπεναντίον τῇ ὑπὸ ΗΘΔ ἴσην καὶ τὰς 
ἐντὸς καὶ ἐπὶ τὰ αὐτὰ μέρη τὰς ὑπὸ 
 
 ΒΗΘ , ΗΘΔ δυσὶν ὀρθαῖς ἴσας. εἰ γὰρ ἄνισός ἐστιν ἡ ὑπὸ ΑΗΘ 
τῇ ὑπὸ ΗΘΔ , μία αὐτῶν μείζων 
ἐστίν. ἔστω μείζων ἡ ὑπὸ ΑΗΘ · 
κοινὴ προσκείσθω ἡ ὑπὸ ΒΗΘ · αἱ 
 ἄρα ὑπὸ ΑΗΘ , ΒΗΘ τῶν ὑπὸ 
 ΒΗΘ , ΗΘΔ μείζονές εἰσιν. ἀλλὰ αἱ ὑπὸ ΑΗΘ , ΒΗΘ 
δυσὶν ὀρθαῖς ἴσαι εἰσίν. καὶ αἱ ἄρα ὑπὸ ΒΗΘ , 
 ΗΘΔ δύο ὀρθῶν ἐλάσσονές εἰσιν. αἱ δὲ ἀπʼ ἐλασσόνων 
ἢ δύο ὀρθῶν ἐκβαλλόμεναι εἰς ἄπειρον συμπίπτουσιν· αἱ 
 ἄρα ΑΒ , ΓΔ ἐκβαλλόμεναι εἰς ἄπειρον συμπεσοῦνται· 
οὐ συμπίπτουσι δὲ διὰ τὸ παραλλήλους αὐτὰς ὑποκεῖσθαι· 
οὐκ ἄρα ἄνισός ἐστιν ἡ ὑπὸ ΑΗΘ τῇ ὑπὸ ΗΘΔ · ἴση ἄρα. 
ἀλλὰ ἡ ὑπὸ ΑΗΘ τῇ ὑπὸ ΕΗΒ ἐστιν ἴση· καὶ ἡ ὑπὸ 
 ΕΗΒ ἄρα τῇ ὑπὸ ΗΘΔ ἐστιν ἴση. κοινὴ προσκείσθω ἡ 
 ὑπὸ ΒΗΘ · αἱ ἄρα ὑπὸ ΕΗΒ , ΒΗΘ ταῖς ὑπὸ ΒΗΘ , 
 ΗΘΔ ἴσαι εἰσίν. ἀλλὰ αἱ ὑπὸ ΕΗΒ , ΒΗΘ δύο ὀρθαῖς 
ἴσαι εἰσίν· καὶ αἱ ὑπὸ ΒΗΘ , ΗΘΔ ἄρα δύο ὀρθαῖς ἴσαι 
εἰσίν. ἡ ἄρα εἰς τὰς παραλλήλους εὐθείας εὐθεῖα ἐμπίπτουσα 
 τάς τε ἐναλλὰξ γωνίας ἴσας ἀλλήλαις ποιεῖ καὶ τὴν ἐκτὸς 
τῇ ἐντὸς καὶ ἀπεναντίον ἴσην καὶ τὰς ἐντὸς καὶ ἐπὶ τὰ 
αὐτὰ μέρη δυσὶν ὀρθαῖς ἴσας· ὅπερ ἔδει δεῖξαι. 
 
 αἱ τῇ αὐτῇ εὐθείᾳ παράλληλοι καὶ ἀλλήλαις εἰσὶ παράλληλοι. ἔστω ἑκατέρα τῶν ΑΒ , ΓΔ τῇ ΕΖ παράλληλος· λέγω, 
ὅτι καὶ ἡ ΑΒ τῇ ΓΔ ἐστι παράλληλος. 
 
 ἐμπιπτέτω γὰρ εἰς αὐτὰς εὐθεῖα ἡ ΗΚ . καὶ ἐπεὶ εἰς παραλλήλους εὐθείας τὰς ΑΒ , ΕΖ εὐθεῖα 
ἐμπέπτωκεν ἡ ΗΚ , ἴση ἄρα ἡ ὑπὸ ΑΗΚ τῇ ὑπὸ ΗΘΖ . 
πάλιν, ἐπεὶ εἰς παραλλήλους εὐθείας τὰς ΕΖ , ΓΔ εὐθεῖα 
ἐμπέπτωκεν ἡ ΗΚ , ἴση ἐστὶν ἡ ὑπὸ ΗΘΖ τῇ ὑπὸ ΗΚΔ . 
 ἐδείχθη δὲ καὶ ἡ ὑπὸ ΑΗΚ τῇ ὑπὸ ΗΘΖ ἴση. καὶ ἡ ὑπὸ 
 ΑΗΚ ἄρα τῇ ὑπὸ ΗΚΔ ἐστιν ἴση· 
καί εἰσιν ἐναλλάξ. παράλληλος ἄρα 
ἐστὶν ἡ ΑΒ τῇ ΓΔ . Αἱ ἄρα τῇ αὐτῇ εὐθείᾳ παράλληλοι 
 καὶ ἀλλήλαις εἰσὶ παράλληλοι· ὅπερ 
ἔδει δεῖξαι. διὰ τοῦ δοθέντος σημείου τῇ δοθείσῃ εὐθείᾳ παράλληλον 
εὐθεῖαν γραμμὴν ἀγαγεῖν. ἔστω τὸ μὲν δοθὲν σημεῖον τὸ Α , ἡ δὲ δοθεῖσα εὐθεῖα 
ἡ ΒΓ · δεῖ δὴ διὰ τοῦ Α σημείου τῇ 
 
 ΒΓ εὐθείᾳ παράλληλον εὐθεῖαν γραμμὴν 
ἀγαγεῖν. εἰλήφθω ἐπὶ τῆς ΒΓ τυχὸν σημεῖον 
τὸ Δ , καὶ ἐπεζεύχθω ἡ ΑΔ · καὶ 
συνεστάτω πρὸς τῇ ΔΑ εὐθείᾳ καὶ τῷ πρὸς αὐτῇ σημείῳ 
 τῷ Α τῇ ὑπὸ ΑΔΓ γωνίᾳ ἴση ἡ ὑπὸ ΔΑΕ · καὶ 
ἐκβεβλήσθω ἐπʼ εὐθείας τῇ ΕΑ εὐθεῖα ἡ ΑΖ . καὶ ἐπεὶ εἰς δύο εὐθείας τὰς ΒΓ , ΕΖ εὐθεῖα ἐμπίπτουσα 
ἡ ΑΔ τὰς ἐναλλὰξ γωνίας τὰς ὑπὸ ΕΑΔ , ΑΔΓ ἴσας ἀλλήλαις 
πεποίηκεν, παράλληλος ἄρα ἐστὶν ἡ ΕΑΖ τῇ ΒΓ . 
 
 διὰ τοῦ δοθέντος ἄρα σημείου τοῦ Α τῇ δοθείσῃ εὐθείᾳ 
τῇ ΒΓ παράλληλος εὐθεῖα γραμμὴ ἦκται ἡ ΕΑΖ · ὅπερ 
ἔδει ποιῆσαι. παντὸς τριγώνου μιᾶς τῶν πλευρῶν προσεκβληθείσης 
ἡ ἐκτὸς γωνία δυσὶ ταῖς ἐντὸς καὶ ἀπεναντίον ἴση ἐστίν, 
καὶ αἱ ἐντὸς τοῦ τριγώνου τρεῖς γωνίαι δυσὶν ὀρθαῖς ἴσαι 
εἰσίν. 
 
 ἔστω τρίγωνον τὸ ΑΒΓ , καὶ προσεκβεβλήσθω αὐτοῦ 
μία πλευρὰ ἡ ΒΓ ἐπὶ τὸ Δ · λέγω, ὅτι ἡ ἐκτὸς γωνία ἡ 
 ὑπὸ ΑΓΔ ἴση ἐστὶ δυσὶ ταῖς ἐντὸς καὶ ἀπεναντίον 
ταῖς ὑπὸ ΓΑΒ , ΑΒΓ , καὶ αἱ ἐντὸς 
τοῦ τριγώνου τρεῖς γωνίαι αἱ ὑπὸ ΑΒΓ , 
 
 ΒΓΑ , ΓΑΒ δυσὶν ὀρθαῖς ἴσαι εἰσίν. ἤχθω γὰρ διὰ τοῦ Γ σημείου τῇ ΑΒ 
εὐθείᾳ παράλληλος ἡ ΓΕ . καὶ ἐπεὶ παράλληλός ἐστιν ἡ ΑΒ τῇ ΓΕ , καὶ εἰς αὐτὰς 
ἐμπέπτωκεν ἡ ΑΓ , αἱ ἐναλλὰξ γωνίαι αἱ ὑπὸ ΒΑΓ , 
 
 ΑΓΕ ἴσαι ἀλλήλαις εἰσίν. πάλιν, ἐπεὶ παράλληλός 
ἐστιν ἡ ΑΒ τῇ ΓΕ , καὶ εἰς αὐτὰς ἐμπέπτωκεν εὐθεῖα 
ἡ ΒΔ , ἡ ἐκτὸς γωνία ἡ ὑπὸ ΕΓΔ ἴση ἐστὶ τῇ ἐντὸς καὶ 
ἀπεναντίον τῇ ὑπὸ ΑΒΓ . ἐδείχθη δὲ καὶ ἡ ὑπὸ ΑΓΕ τῇ 
ὑπὸ ΒΑΓ ἴση· ὅλη ἄρα ἡ ὑπὸ ΑΓΔ γωνία ἴση ἐστὶ δυσὶ 
 ταῖς ἐντὸς καὶ ἀπεναντίον ταῖς ὑπὸ ΒΑΓ , ΑΒΓ . κοινὴ προσκείσθω ἡ ὑπὸ ΑΓΒ · αἱ ἄρα ὑπὸ ΑΓΔ , ΑΓΒ 
τρισὶ ταῖς ὑπὸ ΑΒΓ , ΒΓΑ , ΓΑΒ ἴσαι εἰσίν. ἀλλʼ αἱ ὑπὸ 
 ΑΓΔ , ΑΓΒ δυσὶν ὀρθαῖς ἴσαι εἰσίν· καὶ αἱ ὑπὸ ΑΓΒ , 
 ΓΒΑ , ΓΑΒ ἄρα δυσίν ὀρθαῖς ἴσαι εἰσίν. 
 
 παντὸς ἄρα τριγώνου μιᾶς τῶν πλευρῶν προσεκβληθείσης 
ἡ ἐκτὸς γωνία δυσὶ ταῖς ἐντὸς καὶ ἀπεναντίον ἴση 
ἐστίν, καὶ αἱ ἐντὸς τοῦ τριγώνου τρεῖς γωνίαι δυσὶν ὀρθαῖς 
ἴσαι εἰσίν· ὅπερ ἔδει δεῖξαι. αἱ τὰς ἴσας τε καὶ παραλλήλους ἐπὶ τὰ αὐτὰ μέρη ἐπιζευγνύουσαι 
εὐθεῖαι καὶ αὐταὶ ἴσαι τε καὶ παράλληλοί 
εἰσιν. ἔστωσαν ἴσαι τε καὶ παράλληλοι 
 αἱ ΑΒ , ΓΔ , καὶ ἐπιζευγνύτωσαν 
αὐτὰς ἐπὶ τὰ αὐτὰ μέρη εὐθεῖαι 
αἱ ΑΓ , ΒΔ · λέγω, ὅτι καὶ αἱ ΑΓ , ΒΔ ἴσαι τε καὶ 
παράλληλοί εἰσιν. ἐπεζεύχθω ἡ ΒΓ . καὶ ἐπεὶ παράλληλός ἐστιν ἡ ΑΒ 
 τῇ ΓΔ , καὶ εἰς αὐτὰς ἐμπέπτωκεν ἡ ΒΓ , αἱ ἐναλλὰξ 
γωνίαι αἱ ὑπὸ ΑΒΓ , ΒΓΔ ἴσαι ἀλλήλαις εἰσίν. καὶ ἐπεὶ 
ἴση ἐστὶν ἡ ΑΒ τῇ ΓΔ κοινὴ δὲ ἡ ΒΓ , δύο δὴ αἱ ΑΒ , ΒΓ 
δύο ταῖς ΒΓ , ΓΔ ἴσαι εἰσίν· καὶ γωνία ἡ ὑπὸ ΑΒΓ 
γωνίᾳ τῇ ὑπὸ ΒΓΔ ἴση· βάσις ἄρα ἡ ΑΓ βάσει τῇ ΒΔ 
 ἐστιν ἴση, καὶ τὸ ΑΒΓ τρίγωνον τῷ ΒΓΔ τριγώνῳ ἴσον 
ἐστίν, καὶ αἱ λοιπαὶ γωνίαι ταῖς λοιπαῖς γωνίαις ἴσαι 
ἔσονται ἑκατέρα ἑκατέρᾳ, ὑφʼ ἃς αἱ ἴσαι πλευραὶ ὑποτείνουσιν· 
ἴση ἄρα ἡ ὑπὸ ΑΓΒ γωνία τῇ ὑπὸ ΓΒΔ . καὶ 
ἐπεὶ εἰς δύο εὐθείας τὰς ΑΓ , ΒΔ εὐθεῖα ἐμπίπτουσα ἡ 
 
 ΒΓ τὰς ἐναλλὰξ γωνίας ἴσας ἀλλήλαις πεποίηκεν, παράλληλος 
ἄρα ἐστὶν ἡ ΑΓ τῇ ΒΔ . ἐδείχθη δὲ αὐτῇ καὶ ἴση. αἱ ἄρα τὰς ἴσας τε καὶ παραλλήλους ἐπὶ τὰ αὐτὰ μέρη 
ἐπιζευγνύουσαι εὐθεῖαι καὶ αὐταὶ ἴσαι τε καὶ παράλληλοί 
εἰσιν· ὅπερ ἔδει δεῖξαι. τῶν παραλληλογράμμων χωρίων αἱ ἀπεναντίον πλευραί 
τε καὶ γωνίαι ἴσαι ἀλλήλαις εἰσίν, καὶ ἡ διάμετρος 
αὐτὰ δίχα τέμνει. ἔστω παραλληλόγραμμον χωρίον τὸ ΑΓΔΒ , διάμετρος 
 δὲ αὐτοῦ ἡ ΒΓ · λέγω, ὅτι τοῦ ΑΓΔΒ παραλληλογράμμου 
αἱ ἀπεναντίον πλευραί τε καὶ γωνίαι ἴσαι 
ἀλλήλαις εἰσίν, καὶ ἡ ΒΓ διάμετρος 
αὐτὸ δίχα τέμνει. ἐπεὶ γὰρ παράλληλός ἐστιν ἡ ΑΒ 
 τῇ ΓΔ , καὶ εἰς αὐτὰς ἐμπέπτωκεν εὐθεῖα 
ἡ ΒΓ , αἱ ἐναλλὰξ γωνίαι αἱ ὑπὸ 
 ΑΒΓ , ΒΓΔ ἴσαι ἀλλήλαις εἰσίν. πάλιν, ἐπεὶ παράλληλός 
ἐστιν ἡ ΑΓ τῇ ΒΔ , καὶ εἰς αὐτὰς ἐμπέπτωκεν ἡ ΒΓ , αἱ 
ἐναλλὰξ γωνίαι αἱ ὑπὸ ΑΓΒ , ΓΒΔ ἴσαι ἀλλήλαις εἰσίν. 
 δύο δὴ τρίγωνά ἐστι τὰ ΑΒΓ , ΒΓΔ τὰς δύο γωνίας τὰς 
ὑπὸ ΑΒΓ , ΒΓΑ δυσὶ ταῖς ὑπὸ ΒΓΔ , ΓΒΔ ἴσας ἔχοντα 
ἑκατέραν ἑκατέρᾳ καὶ μίαν πλευρὰν μιᾷ πλευρᾷ ἴσην τὴν 
πρὸς ταῖς ἴσαις γωνίαις κοινὴν αὐτῶν τὴν ΒΓ · καὶ τὰς 
λοιπὰς ἄρα πλευρὰς ταῖς λοιπαῖς ἴσας ἕξει ἑκατέραν ἑκατέρᾳ 
 καὶ τὴν λοιπὴν γωνίαν τῇ λοιπῇ γωνίᾳ· ἴση ἄρα 
ἡ μὲν ΑΒ πλευρὰ τῇ ΓΔ , ἡ δὲ ΑΓ τῇ ΒΔ , καὶ ἔτι ἴση 
ἐστὶν ἡ ὑπὸ ΒΑΓ γωνία τῇ ὑπὸ ΓΔΒ . καὶ ἐπεὶ ἴση ἐστὶν 
ἡ μὲν ὑπὸ ΑΒΓ γωνία τῇ ὑπὸ ΒΓΔ , ἡ δὲ ὑπὸ ΓΒΔ τῇ 
ὑπὸ ΑΓΒ , ὅλη ἄρα ἡ ὑπὸ ΑΒΔ ὅλῃ τῇ ὑπὸ ΑΓΔ ἐστιν 
 ἴση. ἐδείχθη δὲ καὶ ἡ ὑπὸ ΒΑΓ τῇ ὑπὸ ΓΔΒ ἴση. τῶν ἄρα παραλληλογράμμων χωρίων αἱ ἀπεναντίον 
πλευραί τε καὶ γωνίαι ἴσαι ἀλλήλαις εἰσίν. λέγω δή, ὅτι καὶ ἡ διάμετρος αὐτὰ δίχα τέμνει. ἐπεὶ 
γὰρ ἴση ἐστὶν ἡ ΑΒ τῇ ΓΔ , κοινὴ δὲ ἡ ΒΓ , δύο δὴ αἱ ΑΒ , 
 
 ΒΓ δυσὶ ταῖς ΓΔ , ΒΓ ἴσαι εἰσὶν ἑκατέρα ἑκατέρᾳ· καὶ 
γωνία ἡ ὑπὸ ΑΒΓ γωνίᾳ τῇ ὑπὸ ΒΓΔ ἴση. καὶ βάσις ἄρα 
ἡ ΑΓ τῇ ΔΒ ἴση. καὶ τὸ ΑΒΓ 
 ἄρα τρίγωνον τῷ ΒΓΔ 
τριγώνῳ ἴσον ἐστίν. ἡ ἄρα ΒΓ διάμετρος δίχα τέμνει τὸ ΑΒΓΔ παραλληλόγραμμον· 
 ὅπερ ἔδει δεῖξαι. τὰ παραλληλόγραμμα τὰ ἐπὶ τῆς αὐτῆς βάσεως ὄντα 
καὶ ἐν ταῖς αὐταῖς παραλλήλοις ἴσα ἀλλήλοις ἐστίν. 
 ἔστω παραλληλόγραμμα τὰ ΑΒΓΔ , 
 ΕΒΓΖ ἐπὶ τῆς αὐτῆς βάσεως τῆς ΒΓ 
 καὶ ἐν ταῖς αὐταῖς παραλλήλοις ταῖς 
 ΑΖ , ΒΓ · λέγω, ὅτι ἴσον ἐστὶ τὸ ΑΒΓΔ 
τῷ ΕΒΓΖ παραλληλογράμμῳ. ἐπεὶ γὰρ παραλληλόγραμμόν ἐστι τὸ ΑΒΓΔ , ἴση ἐστὶν 
ἡ ΑΔ τῇ ΒΓ . διὰ τὰ αὐτὰ δὴ καὶ ἡ ΕΖ τῇ ΒΓ ἐστιν 
 ἴση· ὥστε καὶ ἡ ΑΔ τῇ ΕΖ ἐστιν ἴση· καὶ κοινὴ ἡ ΔΕ · 
ὅλη ἄρα ἡ ΑΕ ὅλῃ τῇ ΔΖ ἐστιν ἴση. ἔστι δὲ καὶ ἡ ΑΒ 
τῇ ΔΓ ἴση· δύο δὴ αἱ ΕΑ , ΑΒ δύο ταῖς ΖΔ , ΔΓ ἴσαι 
εἰσὶν ἑκατέρα ἑκατέρᾳ· καὶ γωνία ἡ ὑπὸ ΖΔΓ γωνίᾳ τῇ 
ὑπὸ ΕΑΒ ἐστιν ἴση ἡ ἐκτὸς τῇ ἐντός· βάσις ἄρα ἡ ΕΒ 
 βάσει τῇ ΖΓ ἴση ἐστίν, καὶ τὸ ΕΑΒ τρίγωνον τῷ ΔΖΓ 
τριγώνῳ ἴσον ἔσται· κοινὸν ἀφῃρήσθω τὸ ΔΗΕ · λοιπὸν 
ἄρα τὸ ΑΒΗΔ τραπέζιον λοιπῷ τῷ ΕΗΓΖ τραπεζίῳ 
ἐστὶν ἴσον· κοινὸν προσκείσθω τὸ ΗΒΓ τρίγωνον· ὅλον 
 ἄρα τὸ ΑΒΓΔ παραλληλόγραμμον ὅλῳ τῷ ΕΒΓΖ παραλληλογράμμῳ 
 ἴσον ἐστίν. τὰ ἄρα παραλληλόγραμμα τὰ ἐπὶ τῆς αὐτῆς βάσεως 
ὄντα καὶ ἐν ταῖς αὐταῖς παραλλήλοις ἴσα ἀλλήλοις ἐστίν· 
ὅπερ ἔδει δεῖξαι. τὰ παραλληλόγραμμα τὰ ἐπὶ ἴσων βάσεων ὄντα καὶ 
ἐν ταῖς αὐταῖς παραλλήλοις ἴσα ἀλλήλοις ἐστίν. ἔστω παραλληλόγραμμα τὰ ΑΒΓΔ , ΕΖΗΘ ἐπὶ ἴσων 
βάσεων ὄντα τῶν ΒΓ , ΖΗ 
 
 καὶ ἐν ταῖς αὐταῖς παραλλήλοις 
ταῖς ΑΘ , ΒΗ · λέγω, ὅτι 
ἴσον ἐστὶ τὸ ΑΒΓΔ παραλληλόγραμμον 
τῷ ΕΖΗΘ . ἐπεζεύχθωσαν γὰρ αἱ ΒΕ , ΓΘ . καὶ ἐπεὶ ἴση ἐστὶν ἡ 
 
 ΒΓ τῇ ΖΗ , ἀλλὰ ἡ ΖΗ τῇ ΕΘ ἐστιν ἴση, καὶ ἡ ΒΓ ἄρα 
τῇ ΕΘ ἐστιν ἴση. εἰσὶ δὲ καὶ παράλληλοι. καὶ ἐπιζευγνύουσιν 
αὐτὰς αἱ ΕΒ , ΘΓ · αἱ δὲ τὰς ἴσας τε καὶ παραλλήλους 
ἐπὶ τὰ αὐτὰ μέρη ἐπιζευγνύουσαι ἴσαι τε καὶ παράλληλοί 
εἰσι· καὶ αἱ ΕΒ , ΘΓ ἄρα ἴσαι τέ εἰσι καὶ παράλληλοι . 
 παραλληλόγραμμον ἄρα ἐστὶ τὸ ΕΒΓΘ . καί ἐστιν 
ἴσον τῷ ΑΒΓΔ · βάσιν τε γὰρ αὐτῷ τὴν αὐτὴν ἔχει τὴν 
 ΒΓ , καὶ ἐν ταῖς αὐταῖς παραλλήλοις ἐστὶν αὐτῷ ταῖς ΒΓ , 
 ΑΘ . διὰ τὰ αὐτὰ δὴ καὶ τὸ ΕΖΗΘ τῷ αὐτῷ τῷ ΕΒΓΘ 
ἐστιν ἴσον· ὥστε καὶ τὸ ΑΒΓΔ παραλληλόγραμμον τῷ 
 
 ΕΖΗΘ ἐστιν ἴσον. τὰ ἄρα παραλληλόγραμμα τὰ ἐπὶ ἴσων βάσεων ὄντα καὶ 
ἐν ταῖς αὐταῖς παραλλήλοις ἴσα ἀλλήλοις ἐστίν· ὅπερ ἔδει 
δεῖξαι. τὰ τρίγωνα τὰ ἐπὶ τῆς αὐτῆς βάσεως ὄντα καὶ ἐν ταῖς 
αὐταῖς παραλλήλοις ἴσα ἀλλήλοις ἐστίν. ἔστω τρίγωνα τὰ ΑΒΓ , ΔΒΓ ἐπὶ τῆς αὐτῆς βάσεως 
 τῆς ΒΓ καὶ ἐν ταῖς αὐταῖς 
 παραλλήλοις ταῖς ΑΔ , ΒΓ · 
λέγω, ὅτι ἴσον ἐστὶ τὸ ΑΒΓ 
τρίγωνον τῷ ΔΒΓ τριγώνῳ. Ἐκβεβλήσθω ἡ ΑΔ ἐφʼ ἑκάτερα τὰ μέρη ἐπὶ τὰ Ε , Ζ , 
καὶ διὰ μὲν τοῦ Β τῇ ΓΑ παράλληλος ἤχθω ἡ ΒΕ , διὰ 
 δὲ τοῦ Γ τῇ ΒΔ παράλληλος ἤχθω ἡ ΓΖ . παραλληλόγραμμον 
ἄρα ἐστὶν ἑκάτερον τῶν ΕΒΓΑ , ΔΒΓΖ · καί 
εἰσιν ἴσα· ἐπί τε γὰρ τῆς αὐτῆς βάσεώς εἰσι τῆς ΒΓ καὶ 
ἐν ταῖς αὐταῖς παραλλήλοις ταῖς ΒΓ , ΕΖ · καί ἐστι τοῦ 
μὲν ΕΒΓΑ παραλληλογράμμου ἥμισυ τὸ ΑΒΓ τρίγωνον· 
 ἡ γὰρ ΑΒ διάμετρος αὐτὸ δίχα τέμνει· τοῦ δὲ ΔΒΓΖ 
παραλληλογράμμου ἥμισυ τὸ ΔΒΓ τρίγωνον· ἡ γὰρ ΔΓ 
διάμετρος αὐτὸ δίχα τέμνει. τὰ δὲ τῶν ἴσων ἡμίση ἴσα 
ἀλλήλοις ἐστίν . ἴσον ἄρα ἐστὶ τὸ ΑΒΓ τρίγωνον τῷ ΔΒΓ 
τριγώνῳ. 
 
 τὰ ἄρα τρίγωνα τὰ ἐπὶ τῆς αὐτῆς βάσεως ὄντα καὶ ἐν 
ταῖς αὐταῖς παραλλήλοις ἴσα ἀλλήλοις ἐστίν· ὅπερ ἔδει 
δεῖξαι. τὰ τρίγωνα τὰ ἐπὶ ἴσων βάσεων ὄντα καὶ ἐν ταῖς 
αὐταῖς παραλλήλοις ἴσα ἀλλήλοις ἐστίν. ἔστω τρίγωνα τὰ ΑΒΓ , 
 ΔΕΖ ἐπὶ ἴσων βάσεων τῶν 
 
 ΒΓ , ΕΖ καὶ ἐν ταῖς αὐταῖς 
παραλλήλοις ταῖς ΒΖ , ΑΔ · 
λέγω, ὅτι ἴσον ἐστὶ τὸ ΑΒΓ τρίγωνον τῷ ΔΕΖ 
τριγώνῳ. Ἐκβεβλήσθω γὰρ ἡ ΑΔ ἐφʼ ἑκάτερα τὰ μέρη ἐπὶ τὰ Η , 
 θ, καὶ διὰ μὲν τοῦ Β τῇ ΓΑ παράλληλος ἤχθω ἡ ΒΗ , 
διὰ δὲ τοῦ Ζ τῇ ΔΕ παράλληλος ἤχθω ἡ ΖΘ . παραλληλόγραμμον 
ἄρα ἐστὶν ἑκάτερον τῶν ΗΒΓΑ , ΔΕΖΘ · 
καὶ ἴσον τὸ ΗΒΓΑ τῷ ΔΕΖΘ · ἐπί τε γὰρ ἴσων βάσεών 
εἰσι τῶν ΒΓ , ΕΖ καὶ ἐν ταῖς αὐταῖς παραλλήλοις ταῖς 
 
 ΒΖ , ΗΘ · καί ἐστι τοῦ μὲν ΗΒΓΑ παραλληλογράμμου 
ἥμισυ τὸ ΑΒΓ τρίγωνον. ἡ γὰρ ΑΒ διάμετρος αὐτὸ δίχα 
τέμνει· τοῦ δὲ ΔΕΖΘ παραλληλογράμμου ἥμισυ τὸ 
 ΖΕΔ τρίγωνον· ἡ γὰρ ΔΖ διάμετρος αὐτὸ δίχα τέμνει· 
 τὰ δὲ τῶν ἴσων ἡμίση ἴσα ἀλλήλοις ἐστίν . ἴσον ἄρα ἐστὶ 
 τὸ ΑΒΓ τρίγωνον τῷ ΔΕΖ τριγώνῳ. τὰ ἄρα τρίγωνα τὰ ἐπὶ ἴσων βάσεων ὄντα καὶ ἐν ταῖς 
αὐταῖς παραλλήλοις ἴσα ἀλλήλοις ἐστίν· ὅπερ ἔδει δεῖξαι. τὰ ἴσα τρίγωνα τὰ ἐπὶ τῆς αὐτῆς βάσεως ὄντα καὶ ἐπὶ 
τὰ αὐτὰ μέρη καὶ ἐν ταῖς αὐταῖς παραλλήλοις ἐστίν. ἔστω ἴσα τρίγωνα τὰ ΑΒΓ , ΔΒΓ ἐπὶ τῆς αὐτῆς 
βάσεως ὄντα καὶ ἐπὶ τὰ αὐτὰ μέρη τῆς ΒΓ · λέγω, ὅτι 
 καὶ ἐν ταῖς αὐταῖς παραλλήλοις ἐστίν. ἐπεζεύχθω γὰρ ἡ ΑΔ · λέγω, ὅτι παράλληλός ἐστιν 
ἡ ΑΔ τῇ ΒΓ . εἰ γὰρ μή, ἤχθω διὰ τοῦ Α σημείου τῇ ΒΓ εὐθείᾳ 
παράλληλος ἡ ΑΕ , καὶ ἐπεζεύχθω ἡ ΕΓ . ἴσον ἄρα ἐστὶ τὸ 
 
 ΑΒΓ τρίγωνον τῷ ΕΒΓ τριγώνῳ· ἐπί 
τε γὰρ τῆς αὐτῆς βάσεώς ἐστιν αὐτῷ τῆς 
 ΒΓ καὶ ἐν ταῖς αὐταῖς παραλλήλοις. ἀλλὰ 
τὸ ΑΒΓ τῷ ΔΒΓ ἐστιν ἴσον· καὶ τὸ ΔΒΓ 
ἄρα τῷ ΕΒΓ ἴσον ἐστὶ τὸ μεῖζον τῷ 
 ἐλάσσονι· ὅπερ ἐστὶν ἀδύνατον· οὐκ ἄρα παράλληλός 
ἐστιν ἡ ΑΕ τῇ ΒΓ . ὁμοίως δὴ δείξομεν, ὅτι οὐδʼ ἄλλη τις 
πλὴν τῆς ΑΔ · ἡ ΑΔ ἄρα τῇ ΒΓ ἐστι παράλληλος. τὰ ἄρα ἴσα τρίγωνα τὰ ἐπὶ τῆς αὐτῆς βάσεως ὄντα καὶ 
ἐπὶ τὰ αὐτὰ μέρη καὶ ἐν ταῖς αὐταῖς παραλλήλοις ἐστίν· 
 ὅπερ ἔδει δεῖξαι. τὰ ἴσα τρίγωνα τὰ ἐπὶ ἴσων βάσεων ὄντα καὶ ἐπὶ τὰ 
αὐτὰ μέρη καὶ ἐν ταῖς αὐταῖς παραλλήλοις ἐστίν. 
 ἔστω ἴσα τρίγωνα τὰ ΑΒΓ , ΓΔΕ 
ἐπὶ ἴσων βάσεων τῶν ΒΓ , ΓΕ καὶ ἐπὶ 
 τὰ αὐτὰ μέρη. λέγω, ὅτι καὶ ἐν ταῖς αὐταῖς 
παραλλήλοις ἐστίν. ἐπεζεύχθω γὰρ ἡ ΑΔ · λέγω, ὅτι παράλληλός 
ἐστιν ἡ ΑΔ τῇ ΒΕ . εἰ γὰρ μή, ἤχθω διὰ τοῦ Α τῇ ΒΕ παράλληλος ἡ ΑΖ , 
 καὶ ἐπεζεύχθω ἡ ΖΕ . ἴσον ἄρα ἐστὶ τὸ ΑΒΓ τρίγωνον 
τῷ ΖΓΕ τριγώνῳ· ἐπί τε γὰρ ἴσων βάσεών εἰσι τῶν ΒΓ , 
 ΓΕ καὶ ἐν ταῖς αὐταῖς παραλλήλοις ταῖς ΒΕ , ΑΖ . ἀλλὰ 
τὸ ΑΒΓ τρίγωνον ἴσον ἐστὶ τῷ ΔΓΕ 
 τριγώνῳ · καὶ τὸ 
 ΔΓΕ ἄρα τρίγωνον ἴσον ἐστὶ τῷ ΖΓΕ τριγώνῳ τὸ μεῖζον 
 τῷ ἐλάσσονι· ὅπερ ἐστὶν ἀδύνατον· οὐκ ἄρα παράλληλος 
ἡ ΑΖ τῇ ΒΕ . ὁμοίως δὴ δείξομεν, ὅτι οὐδʼ ἄλλη τις 
πλὴν τῆς ΑΔ · ἡ ΑΔ ἄρα τῇ ΒΕ ἐστι παράλληλος. τὰ ἄρα ἴσα τρίγωνα τὰ ἐπὶ ἴσων βάσεων ὄντα καὶ 
ἐπὶ τὰ αὐτὰ μέρη καὶ ἐν ταῖς αὐταῖς παραλλήλοις ἐστίν· 
 ὅπερ ἔδει δεῖξαι. ἐὰν παραλληλόγραμμον τριγώνῳ βάσιν τε ἔχῃ τὴν αὐτὴν 
καὶ ἐν ταῖς αὐταῖς παραλλήλοις ᾖ, διπλάσιόν ἐστι τὸ παραλληλόγραμμον 
τοῦ τριγώνου. παραλληλόγραμμον γὰρ τὸ ΑΒΓΔ τριγώνῳ τῷ ΕΒΓ 
 βάσιν τε ἐχέτω τὴν αὐτὴν τὴν ΒΓ καὶ ἐν ταῖς αὐταῖς 
παραλλήλοις ἔστω ταῖς ΒΓ , ΑΕ · λέγω, ὅτι διπλάσιόν 
ἐστι τὸ ΑΒΓΔ παραλληλόγραμμον τοῦ 
 ΒΕΓ τριγώνου. ἐπεζεύχθω γὰρ ἡ ΑΓ . ἴσον δή ἐστι 
 τὸ ΑΒΓ τρίγωνον τῷ ΕΒΓ τριγώνῳ· 
ἐπί τε γὰρ τῆς αὐτῆς βάσεώς ἐστιν αὐτῷ 
τῆς ΒΓ καὶ ἐν ταῖς αὐταῖς παραλλήλοις 
ταῖς ΒΓ , ΑΕ . ἀλλὰ τὸ ΑΒΓΔ παραλληλόγραμμον διπλάσιόν 
ἐστι τοῦ ΑΒΓ τριγώνου· ἡ γὰρ ΑΓ διάμετρος αὐτὸ 
 δίχα τέμνει· ὥστε τὸ ΑΒΓΔ παραλληλόγραμμον καὶ τοῦ 
 ΕΒΓ τριγώνου ἐστὶ διπλάσιον. ἐὰν ἄρα παραλληλόγραμμον τριγώνῳ βάσιν τε ἔχῃ τὴν 
αὐτὴν καὶ ἐν ταῖς αὐταῖς παραλλήλοις ᾖ, διπλάσιόν ἐστι 
τὸ παραλληλόγραμμον τοῦ τριγώνου· ὅπερ ἔδει δεῖξαι. τῷ δοθέντι τριγώνῳ ἴσον παραλληλόγραμμον συστήσασθαι 
ἐν τῇ δοθείσῃ γωνίᾳ εὐθυγράμμῳ. ἔστω τὸ μὲν δοθὲν τρίγωνον τὸ ΑΒΓ , ἡ δὲ δοθεῖσα 
γωνία εὐθύγραμμος ἡ Δ · δεῖ δὴ τῷ ΑΒΓ τριγώνῳ ἴσον 
 παραλληλόγραμμον συστήσασθαι ἐν τῇ Δ γωνίᾳ εὐθυγράμμῳ. τετμήσθω ἡ ΒΓ δίχα κατὰ τὸ Ε , καὶ ἐπεζεύχθω ἡ 
 ΑΕ , καὶ συνεστάτω πρὸς τῇ ΕΓ εὐθείᾳ καὶ τῷ πρὸς αὐτῇ 
 σημείῳ τῷ Ε τῇ Δ γωνίᾳ ἴση ἡ ὑπὸ 
 
 ΓΕΖ , καὶ διὰ μὲν τοῦ Α τῇ ΕΓ 
παράλληλος ἤχθω ἡ ΑΗ , διὰ δὲ 
τοῦ Γ τῇ ΕΖ παράλληλος ἤχθω ἡ 
 ΓΗ · παραλληλόγραμμον ἄρα ἐστὶ 
τὸ ΖΕΓΗ . καὶ ἐπεὶ ἴση ἐστὶν ἡ ΒΕ 
 τῇ ΕΓ , ἴσον ἐστὶ καὶ τὸ ΑΒΕ τρίγωνον τῷ ΑΕΓ τριγώνῳ· 
 ἐπί τε γὰρ ἴσων βάσεών εἰσι τῶν ΒΕ , ΕΓ καὶ ἐν ταῖς αὐταῖς 
παραλλήλοις ταῖς ΒΓ , ΑΗ · διπλάσιον ἄρα ἐστὶ τὸ 
 ΑΒΓ τρίγωνον τοῦ ΑΕΓ τριγώνου. ἔστι δὲ καὶ τὸ ΖΕΓΗ 
παραλληλόγραμμον διπλάσιον τοῦ ΑΕΓ τριγώνου· βάσιν τε 
 γὰρ αὐτῷ τὴν αὐτὴν ἔχει καὶ ἐν ταῖς αὐταῖς ἐστιν αὐτῷ 
παραλλήλοις· ἴσον ἄρα ἐστὶ τὸ ΖΕΓΗ παραλληλόγραμμον 
τῷ ΑΒΓ τριγώνῳ. καὶ ἔχει τὴν ὑπὸ ΓΕΖ γωνίαν 
ἴσην τῇ δοθείσῃ τῇ Δ . τῷ ἄρα δοθέντι τριγώνῳ τῷ ΑΒΓ ἴσον παραλληλόγραμμον 
 συνέσταται τὸ ΖΕΓΗ ἐν γωνίᾳ τῇ ὑπὸ ΓΕΖ , 
ἥτις ἐστὶν ἴση τῇ Δ · ὅπερ ἔδει ποιῆσαι. παντὸς παραλληλογράμμου τῶν περὶ τὴν διάμετρον 
παραλληλογράμμων τὰ παραπληρώματα ἴσα ἀλλήλοις 
ἐστίν. ἔστω παραλληλόγραμμον τὸ ΑΒΓΔ , διάμετρος δὲ αὐτοῦ 
 ἡ ΑΓ , περὶ δὲ τὴν ΑΓ παραλληλόγραμμα μὲν ἔστω τὰ 
 ΖΘ , ΖΗ , τὰ δὲ λεγόμενα παραπληρώματα 
τὰ ΒΚ , ΚΔ · λέγω, ὅτι ἴσον ἐστὶ 
τὸ ΒΚ παραπλήρωμα τῷ ΚΔ παραπληρώματι. 
 
 ἐπεὶ γὰρ παραλληλόγραμμόν ἐστι τὸ 
 ΑΒΓΔ , διάμετρος δὲ αὐτοῦ ἡ ΑΓ , ἴσον 
ἐστὶ τὸ ΑΒΓ τρίγωνον τῷ ΑΓΔ τριγώνῳ. πάλιν, ἐπεὶ 
παραλληλόγραμμόν ἐστι τὸ ΕΘ , διάμετρος δὲ αὐτοῦ ἐστιν 
ἡ ΑΚ , ἴσον ἐστὶ τὸ ΑΕΚ τρίγωνον τῷ ΑΘΚ τριγώνῳ. 
 διὰ τὰ αὐτὰ δὴ καὶ τὸ ΚΖΓ τρίγωνον τῷ ΚΗΓ ἐστιν ἴσον. 
ἐπεὶ οὖν τὸ μὲν ΑΕΚ τρίγωνον τῷ ΑΘΚ τριγώνῳ ἐστὶν 
ἴσον, τὸ δὲ ΚΖΓ τῷ ΚΗΓ , τὸ ΑΕΚ τρίγωνον μετὰ τοῦ 
 ΚΗΓ ἴσον ἐστὶ τῷ ΑΘΚ τριγώνῳ μετὰ τοῦ ΚΖΓ · ἔστι 
δὲ καὶ ὅλον τὸ ΑΒΓ τρίγωνον ὅλῳ τῷ ΑΔΓ ἴσον· λοιπὸν 
 ἄρα τὸ ΒΚ παραπλήρωμα λοιπῷ τῷ ΚΔ παραπληρώματί 
ἐστιν ἴσον. παντὸς ἄρα παραλληλογράμμου χωρίου τῶν περὶ τὴν 
διάμετρον παραλληλογράμμων τὰ παραπληρώματα ἴσα 
ἀλλήλοις ἐστίν· ὅπερ ἔδει δεῖξαι. παρὰ τὴν δοθεῖσαν εὐθεῖαν τῷ δοθέντι τριγώνῳ ἴσον 
παραλληλόγραμμον παραβαλεῖν ἐν τῇ δοθείσῃ γωνίᾳ 
εὐθυγράμμῳ. ἔστω ἡ μὲν δοθεῖσα εὐθεῖα ἡ ΑΒ , τὸ δὲ δοθὲν τρίγω νον 
 τὸ Γ , ἡ δὲ δοθεῖσα γωνία εὐθύγραμμος 
ἡ Δ · δεῖ δὴ παρὰ τὴν δοθεῖσαν 
εὐθεῖαν τὴν ΑΒ τῷ δοθέντι τριγώνῳ 
τῷ Γ ἴσον παραλληλόγραμμον παραβαλεῖν 
ἐν ἴσῃ τῇ Δ γωνίᾳ. 
 
 συνεστάτω τῷ Γ τριγώνῳ ἴσον παραλληλόγραμμον 
τὸ ΒΕΖΗ ἐν γωνίᾳ τῇ 
ὑπὸ ΕΒΗ , ἥ ἐστιν ἴση τῇ Δ · καὶ 
κείσθω ὥστε ἐπʼ εὐθείας εἶναι τὴν ΒΕ 
τῇ ΑΒ , καὶ διήχθω ἡ ΖΗ ἐπὶ τὸ Θ , 
 καὶ διὰ τοῦ Α ὁποτέρᾳ τῶν ΒΗ , ΕΖ παράλληλος ἤχθω 
ἡ ΑΘ , καὶ ἐπεζεύχθω ἡ ΘΒ . καὶ ἐπεὶ εἰς παραλλήλους 
τὰς ΑΘ , ΕΖ εὐθεῖα ἐνέπεσεν ἡ ΘΖ , αἱ ἄρα ὑπὸ ΑΘΖ , 
 ΘΖΕ γωνίαι δυσὶν ὀρθαῖς εἰσιν ἴσαι. αἱ ἄρα ὑπὸ ΒΘΗ , 
 ΗΖΕ δύο ὀρθῶν ἐλάσσονές εἰσιν· αἱ δὲ ἀπὸ ἐλασσόνων 
 ἢ δύο ὀρθῶν εἰς ἄπειρον ἐκβαλλόμεναι συμπίπτουσιν· 
αἱ ΘΒ , ΖΕ ἄρα ἐκβαλλόμεναι συμπεσοῦνται. ἐκβεβλήσθωσαν 
καὶ συμπιπτέτωσαν κατὰ τὸ Κ , καὶ διὰ τοῦ 
Κ σημείου ὁποτέρᾳ τῶν ΕΑ , ΖΘ παράλληλος ἤχθω ἡ 
 ΚΛ , καὶ ἐκβεβλήσθωσαν αἱ ΘΑ , ΗΒ ἐπὶ τὰ Λ , Μ σημεῖα. 
 παραλληλόγραμμον ἄρα ἐστὶ τὸ ΘΛΚΖ , διάμετρος 
δὲ αὐτοῦ ἡ ΘΚ , περὶ δὲ τὴν ΘΚ παραλληλόγραμμα 
μὲν τὰ ΑΗ , ΜΕ , τὰ δὲ λεγόμενα παραπληρώματα τὰ 
 ΛΒ , ΒΖ · ἴσον ἄρα ἐστὶ τὸ ΛΒ τῷ ΒΖ . ἀλλὰ τὸ ΒΖ τῷ 
Γ τριγώνῳ ἐστὶν ἴσον· καὶ τὸ ΛΒ ἄρα τῷ Γ ἐστιν ἴσον. 
 καὶ ἐπεὶ ἴση ἐστὶν ἡ ὑπὸ ΗΒΕ γωνία τῇ ὑπὸ ΑΒΜ , ἀλλὰ 
ἡ ὑπὸ ΗΒΕ τῇ Δ ἐστιν ἴση, καὶ ἡ ὑπὸ ΑΒΜ ἄρα τῇ Δ 
γωνίᾳ ἐστὶν ἴση. παρὰ τὴν δοθεῖσαν ἄρα εὐθεῖαν τὴν ΑΒ τῷ δοθέντι τριγώνῳ 
τῷ Γ ἴσον παραλληλόγραμμον παραβέβληται τὸ ΛΒ ἐν 
 γωνίᾳ τῇ ὑπὸ ΑΒΜ , ἥ ἐστιν ἴση τῇ Δ · ὅπερ ἔδει ποιῆσαι. τῷ δοθέντι εὐθυγράμμῳ ἴσον παραλληλόγραμμον 
συστήσασθαι ἐν τῇ δοθείσῃ γωνίᾳ εὐθυγράμμῳ. 
 ἔστω τὸ μὲν δοθὲν εὐθύγραμμον τὸ 
 ΑΒΓΔ , ἡ δὲ δοθεῖσα γωνία εὐθύγραμμος 
 ἡ Ε · δεῖ δὴ τῷ ΑΒΓΔ εὐθυγράμμῳ ἴσον 
παραλληλόγραμμον συστήσασθαι ἐν τῇ δοθείσῃ 
γωνίᾳ τῇ Ε . ἐπεζεύχθω ἡ ΔΒ , καὶ συνεστάτω τῷ 
 ΑΒΔ τριγώνῳ ἴσον παραλληλόγραμμον τὸ 
 
 ΖΘ ἐν τῇ ὑπὸ ΘΚΖ γωνίᾳ, ἥ ἐστιν ἴση 
τῇ Ε · καὶ παραβεβλήσθω παρὰ τὴν ΗΘ 
εὐθεῖαν τῷ ΔΒΓ τριγώνῳ ἴσον παραλληλόγραμμον 
τὸ ΗΜ ἐν τῇ ὑπὸ ΗΘΜ γωνίᾳ, ἥ ἐστιν ἴση τῇ Ε . 
καὶ ἐπεὶ ἡ Ε γωνία ἑκατέρᾳ τῶν ὑπὸ ΘΚΖ , ΗΘΜ ἐστιν ἴση, 
 καὶ ἡ ὑπὸ ΘΚΖ ἄρα τῇ ὑπὸ ΗΘΜ ἐστιν ἴση. κοινὴ προσκείσθω 
ἡ ὑπὸ ΚΘΗ · αἱ ἄρα ὑπὸ ΖΚΘ , ΚΘΗ ταῖς ὑπὸ ΚΘΗ , 
 ΗΘΜ ἴσαι εἰσίν. ἀλλʼ αἱ ὑπὸ ΖΚΘ , ΚΘΗ δυσὶν ὀρθαῖς 
ἴσαι εἰσίν· καὶ αἱ ὑπὸ ΚΘΗ , ΗΘΜ ἄρα δύο ὀρθαῖς ἴσαι 
εἰσίν. πρὸς δή τινι εὐθείᾳ τῇ ΗΘ καὶ τῷ πρὸς αὐτῇ σημείῳ 
 τῷ Θ δύο εὐθεῖαι αἱ ΚΘ , ΘΜ μὴ ἐπὶ τὰ αὐτὰ μέρη κείμεναι 
τὰς ἐφεξῆς γωνίας δύο ὀρθαῖς ἴσας ποιοῦσιν· ἐπʼ 
εὐθείας ἄρα ἐστὶν ἡ ΚΘ τῇ ΘΜ · καὶ ἐπεὶ εἰς παραλλήλους 
τὰς ΚΜ , ΖΗ εὐθεῖα ἐνέπεσεν ἡ ΘΗ , αἱ ἐναλλὰξ γωνίαι 
αἱ ὑπὸ ΜΘΗ , ΘΗΖ ἴσαι ἀλλήλαις εἰσίν. κοινὴ προσκείσθω 
 ἡ ὑπὸ ΘΗΛ · αἱ ἄρα ὑπὸ ΜΘΗ , ΘΗΛ ταῖς ὑπὸ 
 ΘΗΖ , ΘΗΛ ἴσαι εἰσίν. ἀλλʼ αἱ ὑπὸ ΜΘΗ , ΘΗΛ δύο 
ὀρθαῖς ἴσαι εἰσίν· καὶ αἱ ὑπὸ ΘΗΖ , ΘΗΛ ἄρα δύο ὀρθαῖς 
ἴσαι εἰσίν· ἐπʼ εὐθείας ἄρα ἐστὶν ἡ ΖΗ τῇ ΗΛ . καὶ ἐπεὶ 
ἡ ΖΚ τῇ ΘΗ ἴση τε καὶ παράλληλός ἐστιν, ἀλλὰ καὶ ἡ 
 
 ΘΗ τῇ ΜΛ , καὶ ἡ ΚΖ ἄρα τῇ ΜΛ ἴση τε καὶ παράλληλός 
ἐστιν· καὶ ἐπιζευγνύουσιν αὐτὰς εὐθεῖαι αἱ ΚΜ , ΖΛ · 
καὶ αἱ ΚΜ , ΖΛ ἄρα ἴσαι τε καὶ παράλληλοί εἰσιν· παραλληλόγραμμον 
ἄρα ἐστὶ τὸ ΚΖΛΜ . καὶ ἐπεὶ ἴσον ἐστὶ τὸ 
μὲν ΑΒΔ τρίγωνον τῷ ΖΘ παραλληλογράμμῳ, τὸ δὲ 
 
 ΔΒΓ τῷ ΗΜ , ὅλον ἄρα τὸ ΑΒΓΔ εὐθύγραμμον ὅλῳ 
τῷ ΚΖΛΜ παραλληλογράμμῳ ἐστὶν ἴσον. τῷ ἄρα δοθέντι εὐθυγράμμῳ τῷ ΑΒΓΔ ἴσον παραλληλόγραμμον 
συνέσταται τὸ ΚΖΛΜ ἐν γωνίᾳ τῇ ὑπὸ ΖΚΜ , 
ἥ ἐστιν ἴση τῇ δοθείσῃ τῇ Ε · ὅπερ ἔδει ποιῆσαι. ἀπὸ τῆς δοθείσης εὐθείας τετράγωνον ἀναγράψαι. ἔστω ἡ δοθεῖσα εὐθεῖα ἡ ΑΒ · δεῖ δὴ ἀπὸ τῆς ΑΒ εὐθείας 
τετράγωνον ἀναγράψαι. ἤχθω τῇ ΑΒ εὐθείᾳ ἀπὸ τοῦ πρὸς αὐτῇ σημείου τοῦ 
 α πρὸς ὀρθὰς ἡ ΑΓ , καὶ κείσθω τῇ ΑΒ ἴση ἡ ΑΔ · καὶ 
 διὰ μὲν τοῦ Δ σημείου τῇ ΑΒ παράλληλος 
ἤχθω ἡ ΔΕ , διὰ δὲ τοῦ Β σημείου τῇ ΑΔ 
παράλληλος ἤχθω ἡ ΒΕ . παραλληλόγραμμον 
ἄρα ἐστὶ τὸ ΑΔΕΒ · ἴση ἄρα ἐστὶν ἡ μὲν ΑΒ 
 τῇ ΔΕ , ἡ δὲ ΑΔ τῇ ΒΕ . ἀλλὰ ἡ ΑΒ τῇ ΑΔ 
ἐστιν ἴση· αἱ τέσσαρες ἄρα αἱ ΒΑ , ΑΔ , ΔΕ , 
 ΕΒ ἴσαι ἀλλήλαις εἰσίν· ἰσόπλευρον ἄρα ἐστὶ 
τὸ ΑΔΕΒ παραλληλόγραμμον. λέγω δή, ὅτι 
καὶ ὀρθογώνιον. ἐπεὶ γὰρ εἰς παραλλήλους τὰς 
 
 ΑΒ , ΔΕ εὐθεῖα ἐνέπεσεν ἡ ΑΔ , αἱ ἄρα ὑπὸ ΒΑΔ , ΑΔΕ 
γωνίαι δύο ὀρθαῖς ἴσαι εἰσίν. ὀρθὴ δὲ ἡ ὑπὸ ΒΑΔ · ὀρθὴ 
ἄρα καὶ ἡ ὑπὸ ΑΔΕ . τῶν δὲ παραλληλογράμμων χωρίων 
αἱ ἀπεναντίον πλευραί τε καὶ γωνίαι ἴσαι ἀλλήλαις εἰσίν· 
ὀρθὴ ἄρα καὶ ἑκατέρα τῶν ἀπεναντίον τῶν ὑπὸ ΑΒΕ , 
 
 ΒΕΔ γωνιῶν· ὀρθογώνιον ἄρα ἐστὶ τὸ ΑΔΕΒ . ἐδείχθη 
δὲ καὶ ἰσόπλευρον. τετράγωνον ἄρα ἐστίν· καί ἐστιν ἀπὸ τῆς ΑΒ εὐθείας 
ἀναγεγραμμένον· ὅπερ ἔδει ποιῆσαι. ἐν τοῖς ὀρθογωνίοις τριγώνοις τὸ ἀπὸ τῆς τὴν ὀρθὴν 
γωνίαν ὑποτεινούσης πλευρᾶς τετράγωνον ἴσον ἐστὶ τοῖς 
ἀπὸ τῶν τὴν ὀρθὴν γωνίαν περιεχουσῶν πλευρῶν τετραγώνοις. 
 
 ἔστω τρίγωνον ὀρθογώνιον τὸ ΑΒΓ ὀρθὴν ἔχον τὴν 
ὑπὸ ΒΑΓ γωνίαν· λέγω, ὅτι τὸ ἀπὸ τῆς ΒΓ τετράγωνον 
 ἴσον ἐστὶ τοῖς ἀπὸ τῶν ΒΑ , ΑΓ τετραγώνοις. Ἀναγεγράφθω γὰρ ἀπὸ μὲν τῆς ΒΓ τετράγωνον τὸ 
 ΒΔΕΓ , ἀπὸ δὲ τῶν ΒΑ , ΑΓ τὰ ΗΒ , ΘΓ , καὶ διὰ τοῦ 
 α ὁποτέρᾳ τῶν ΒΔ , ΓΕ παράλληλος ἤχθω ἡ ΑΛ · καὶ 
ἐπεζεύχθωσαν αἱ ΑΔ , ΖΓ . καὶ ἐπεὶ ὀρθή ἐστιν ἑκατέρα 
τῶν ὑπὸ ΒΑΓ , ΒΑΗ γωνιῶν, πρὸς δή τινι εὐθείᾳ τῇ ΒΑ 
καὶ τῷ πρὸς αὐτῇ σημείῳ τῷ Α δύο εὐθεῖαι αἱ ΑΓ , ΑΗ 
μὴ ἐπὶ τὰ αὐτὰ μέρη κείμεναι τὰς ἐφεξῆς γωνίας δυσὶν 
 ὀρθαῖς ἴσας ποιοῦσιν· ἐπʼ εὐθείας ἄρα ἐστὶν ἡ ΓΑ τῇ 
 ΑΗ . διὰ τὰ αὐτὰ δὴ καὶ ἡ ΒΑ τῇ ΑΘ ἐστιν ἐπʼ εὐθείας. 
καὶ ἐπεὶ ἴση ἐστὶν ἡ ὑπὸ ΔΒΓ γωνία τῇ ὑπὸ ΖΒΑ · ὀρθὴ 
γὰρ ἑκατέρα· κοινὴ προσκείσθω ἡ ὑπὸ ΑΒΓ · ὅλη ἄρα 
ἡ ὑπὸ ΔΒΑ ὅλῃ τῇ ὑπὸ ΖΒΓ ἐστιν ἴση. καὶ ἐπεὶ ἴση 
 ἐστὶν ἡ μὲν ΔΒ τῇ ΒΓ , ἡ δὲ ΖΒ τῇ ΒΑ , δύο δὴ αἱ ΔΒ , 
 ΒΑ δύο ταῖς ΖΒ , ΒΓ ἴσαι εἰσὶν ἑκατέρα ἑκατέρᾳ· καὶ 
 γωνία ἡ ὑπὸ ΔΒΑ γωνίᾳ τῇ ὑπὸ 
 ΖΒΓ ἴση· βάσις ἄρα ἡ ΑΔ βάσει 
τῇ ΖΓ 
 ἐστιν ἴση, καὶ τὸ ΑΒΔ τρίγωνον 
 τῷ ΖΒΓ τριγώνῳ ἐστὶν ἴσον· 
καὶ ἐστὶ τοῦ μὲν ΑΒΔ τριγώνου 
διπλάσιον τὸ ΒΛ παραλληλόγραμμον· 
βάσιν τε γὰρ τὴν αὐτὴν ἔχουσι 
τὴν ΒΔ καὶ ἐν ταῖς αὐταῖς εἰσι 
 παραλλήλοις ταῖς ΒΔ , ΑΛ · τοῦ 
δὲ ΖΒΓ τριγώνου διπλάσιον τὸ 
 ΗΒ τετράγωνον· βάσιν τε γὰρ πάλιν τὴν αὐτὴν ἔχουσι 
τὴν ΖΒ καὶ ἐν ταῖς αὐταῖς εἰσι παραλλήλοις ταῖς ΖΒ , ΗΓ . 
 τὰ δὲ τῶν ἴσων διπλάσια ἴσα ἀλλήλοις ἐστίν· ἴσον ἄρα 
 ἐστὶ καὶ τὸ ΒΛ παραλληλόγραμμον τῷ ΗΒ τετραγώνῳ. 
ὁμοίως δὴ ἐπιζευγνυμένων τῶν ΑΕ , ΒΚ δειχθήσεται καὶ 
τὸ ΓΛ παραλληλόγραμμον ἴσον τῷ ΘΓ τετραγώνῳ· 
ὅλον ἄρα τὸ ΒΔΕΓ τετράγωνον δυσὶ τοῖς ΗΒ , ΘΓ τετραγώνοις 
ἴσον ἐστίν. καί ἐστι τὸ μὲν ΒΔΕΓ τετράγωνον 
 ἀπὸ τῆς ΒΓ ἀναγραφέν, τὰ δὲ ΗΒ , ΘΓ ἀπὸ τῶν ΒΑ , 
 ΑΓ . τὸ ἄρα ἀπὸ τῆς ΒΓ πλευρᾶς τετράγωνον ἴσον ἐστὶ 
τοῖς ἀπὸ τῶν ΒΑ , ΑΓ πλευρῶν τετραγώνοις. ἐν ἄρα τοῖς ὀρθογωνίοις τριγώνοις τὸ ἀπὸ τῆς τὴν ὀρθὴν 
γωνίαν ὑποτεινούσης πλευρᾶς τετράγωνον ἴσον ἐστὶ τοῖς 
 ἀπὸ τῶν τὴν ὀρθὴν γωνίαν περιεχουσῶν πλευρῶν τετραγώνοις· 
ὅπερ ἔδει δεῖξαι. ἐὰν τριγώνου τὸ ἀπὸ μιᾶς τῶν πλευρῶν τετράγωνον 
ἴσον ᾖ τοῖς ἀπὸ τῶν λοιπῶν τοῦ τριγώνου δύο πλευρῶν 
τετραγώνοις, ἡ περιεχομένη γωνία ὑπὸ τῶν λοιπῶν τοῦ 
τριγώνου δύο πλευρῶν ὀρθή ἐστιν. 
 
 τριγώνου γὰρ τοῦ ΑΒΓ τὸ ἀπὸ μιᾶς τῆς ΒΓ πλευρᾶς 
τετράγωνον ἴσον ἔστω τοῖς ἀπὸ τῶν ΒΑ , ΑΓ πλευρῶν 
τετραγώνοις· λέγω, ὅτι ὀρθή ἐστιν ἡ ὑπὸ ΒΑΓ γωνία. ἤχθω γὰρ ἀπὸ τοῦ Α σημείου τῇ ΑΓ εὐθείᾳ πρὸς 
ὀρθὰς ἡ ΑΔ καὶ κείσθω τῇ ΒΑ ἴση ἡ ΑΔ , καὶ ἐπεζεύχθω 
 ἡ ΔΓ . ἐπεὶ ἴση ἐστὶν ἡ ΔΑ τῇ ΑΒ , ἴσον ἐστὶ καὶ τὸ ἀπὸ 
τῆς ΔΑ τετράγωνον τῷ ἀπὸ τῆς ΑΒ τετραγώνῳ. κοινὸν 
προσκείσθω τὸ ἀπὸ τῆς ΑΓ τετράγωνον· τὰ ἄρα ἀπὸ τῶν 
 
 ΔΑ , ΑΓ τετράγωνα ἴσα ἐστὶ τοῖς ἀπὸ τῶν 
 ΒΑ , ΑΓ τετραγώνοις. ἀλλὰ τοῖς μὲν ἀπὸ 
 τῶν ΔΑ , ΑΓ ἴσον ἐστὶ τὸ ἀπὸ τῆς ΔΓ · ὀρθὴ 
γάρ ἐστιν ἡ ὑπὸ ΔΑΓ γωνία· τοῖς δὲ ἀπὸ 
τῶν ΒΑ , ΑΓ ἴσον ἐστὶ τὸ ἀπὸ ΒΓ · ὑπόκειται 
γάρ· τὸ ἄρα ἀπὸ τῆς ΔΓ τετράγωνον ἴσον 
ἐστὶ τῷ ἀπὸ τῆς ΒΓ τετραγώνῳ· ὥστε καὶ 
 πλευρὰ ἡ ΔΓ τῇ ΒΓ ἐστιν ἴση· καὶ ἐπεὶ ἴση 
ἐστὶν ἡ ΔΑ τῇ ΑΒ , κοινὴ δὲ ἡ ΑΓ , δύο δὴ αἱ 
 ΔΑ , ΑΓ δύο ταῖς ΒΑ , ΑΓ ἴσαι εἰσίν· καὶ βάσις ἡ ΔΓ 
βάσει τῇ ΒΓ ἴση· γωνία ἄρα ἡ ὑπὸ ΔΑΓ γωνίᾳ τῇ ὑπὸ 
 ΒΑΓ 
 ἐστιν ἴση. ὀρθὴ δὲ ἡ ὑπὸ ΔΑΓ · ὀρθὴ ἄρα καὶ ἡ 
 ὑπὸ ΒΑΓ . ἐὰν ἄρα τριγώνου τὸ ἀπὸ μιᾶς τῶν πλευρῶν τετράγωνον 
ἴσον ᾖ τοῖς ἀπὸ τῶν λοιπῶν τοῦ τριγώνου δύο πλευρῶν 
τετραγώνοις, ἡ περιεχομένη γωνία ὑπὸ τῶν λοιπῶν τοῦ 
τριγώνου δύο πλευρῶν ὀρθή ἐστιν· ὅπερ ἔδει δεῖξαι. πᾶν παραλληλόγραμμον ὀρθογώνιον περιέχεσθαι 
λέγεται ὑπὸ δύο τῶν τὴν ὀρθὴν γωνίαν περιεχουσῶν 
εὐθειῶν. παντὸς δὲ παραλληλογράμμου χωρίου τῶν περὶ 
τὴν διάμετρον αὐτοῦ παραλληλογράμμων ἓν ὁποιονοῦν 
σὺν τοῖς δυσὶ παραπληρώμασι γνώμων καλείσθω. ἐὰν ὦσι δύο εὐθεῖαι, τμηθῇ δὲ ἡ ἑτέρα αὐτῶν εἰς ὁσαδηποτοῦν 
τμήματα, τὸ περιεχόμενον ὀρθογώνιον ὑπὸ τῶν 
δύο εὐθειῶν ἴσον ἐστὶ τοῖς ὑπό τε τῆς ἀτμήτου καὶ ἑκάστου 
τῶν τμημάτων περιεχομένοις ὀρθογωνίοις. 
 
 ἔστωσαν δύο εὐθεῖαι αἱ Α , ΒΓ , καὶ τετμήσθω ἡ ΒΓ , 
ὡς ἔτυχεν, κατὰ τὰ Δ , Ε σημεῖα· λέγω, ὅτι τὸ ὑπὸ τῶν Α , 
 ΒΓ περιεχόμενον ὀρθογώνιον ἴσον ἐστὶ τῷ τε ὑπὸ τῶν Α , 
 ΒΔ περιεχομένῳ ὀρθογωνίῳ καὶ τῷ ὑπὸ τῶν Α , ΔΕ καὶ 
ἔτι τῷ ὑπὸ τῶν Α , ΕΓ . 
 
 ἤχθω γὰρ ἀπὸ τοῦ Β τῇ ΒΓ πρὸς ὀρθὰς ἡ ΒΖ , καὶ 
κείσθω τῇ Α ἴση ἡ ΒΗ , καὶ διὰ μὲν τοῦ Η τῇ ΒΓ παράλληλος 
 ἤχθω ἡ ΗΘ , διὰ δὲ τῶν Δ , Ε , Γ 
τῇ ΒΗ παράλληλοι ἤχθωσαν αἱ ΔΚ , 
 ΕΛ , ΓΘ . 
 
 ἴσον δή ἐστι τὸ ΒΘ τοῖς ΒΚ , ΔΛ , 
 ΕΘ . καί ἐστι τὸ μὲν ΒΘ τὸ ὑπὸ τῶν 
Α, ΒΓ · περιέχεται μὲν γὰρ ὑπὸ τῶν 
 ΗΒ , ΒΓ , ἴση δὲ ἡ ΒΗ τῇ Α · τὸ δὲ 
 ΒΚ τὸ ὑπὸ τῶν Α , ΒΔ · περιέχεται 
 μὲν γὰρ ὑπὸ τῶν ΗΒ , ΒΔ , ἴση δὲ ἡ ΒΗ τῇ Α . τὸ δὲ 
 ΔΛ τὸ ὑπὸ τῶν Α , ΔΕ · ἴση γὰρ ἡ ΔΚ , τουτέστιν ἡ 
 ΒΗ , τῇ Α . καὶ ἔτι ὁμοίως τὸ ΕΘ τὸ ὑπὸ τῶν Α , ΕΓ · 
τὸ ἄρα ὑπὸ τῶν Α , ΒΓ ἴσον ἐστὶ τῷ τε ὑπὸ Α , ΒΔ 
καὶ τῷ ὑπὸ Α , ΔΕ καὶ ἔτι τῷ ὑπὸ Α , ΕΓ . 
 
 ἐὰν ἄρα ὦσι δύο εὐθεῖαι, τμηθῇ δὲ ἡ ἑτέρα αὐτῶν εἰς 
ὁσαδηποτοῦν τμήματα, τὸ περιεχόμενον ὀρθογώνιον ὑπὸ 
τῶν δύο εὐθειῶν ἴσον ἐστὶ τοῖς ὑπό τε τῆς ἀτμήτου καὶ 
ἑκάστου τῶν τμημάτων περιεχομένοις ὀρθογωνίοις· ὅπερ 
ἔδει δεῖξαι. ἐὰν εὐθεῖα γραμμὴ τμηθῇ, ὡς ἔτυχεν, τὸ ὑπὸ τῆς ὅλης 
καὶ ἑκατέρου τῶν τμημάτων περιεχόμενον ὀρθογώνιον 
ἴσον ἐστὶ τῷ ἀπὸ τῆς ὅλης τετραγώνῳ. εὐθεῖα γὰρ ἡ ΑΒ τετμήσθω, ὡς ἔτυχεν, κατὰ τὸ Γ 
 σημεῖον· λέγω, ὅτι τὸ ὑπὸ τῶν ΑΒ , ΒΓ περιεχόμενον 
ὀρθογώνιον μετὰ τοῦ ὑπὸ ΒΑ , ΑΓ περιεχομένου ὀρθογωνίου 
ἴσον ἐστὶ τῷ ἀπὸ τῆς ΑΒ τετραγώνῳ. Ἀναγεγράφθω γὰρ ἀπὸ τῆς ΑΒ τετράγωνον τὸ ΑΔΕΒ , 
καὶ ἤχθω διὰ τοῦ Γ ὁποτέρᾳ τῶν ΑΔ , ΒΕ παράλληλος ἡ ΓΖ . 
 
 ἴσον δή ἐστι τὸ ΑΕ τοῖς ΑΖ , ΓΕ . καί 
ἐστι τὸ μὲν ΑΕ τὸ ἀπὸ τῆς ΑΒ τετράγωνον, 
τὸ δὲ ΑΖ τὸ ὑπὸ τῶν ΒΑ , ΑΓ 
περιεχόμενον ὀρθογώνιον· περιέχεται μὲν 
γὰρ ὑπὸ τῶν ΔΑ , ΑΓ , ἴση δὲ ἡ ΑΔ τῇ 
 
 ΑΒ · τὸ δὲ ΓΕ τὸ ὑπὸ τῶν ΑΒ , ΒΓ · ἴση 
γὰρ ἡ ΒΕ τῇ ΑΒ . τὸ ἄρα ὑπὸ τῶν ΒΑ , ΑΓ μετὰ τοῦ 
ὑπὸ τῶν ΑΒ , ΒΓ ἴσον ἐστὶ τῷ ἀπὸ τῆς ΑΒ τετραγώνῳ. ἐὰν ἄρα εὐθεῖα γραμμὴ τμηθῇ, ὡς ἔτυχεν, τὸ ὑπὸ τῆς 
ὅλης καὶ ἑκατέρου τῶν τμημάτων περιεχόμενον ὀρθογώνιον 
 ἴσον ἐστὶ τῷ ἀπὸ τῆς ὅλης τετραγώνῳ· ὅπερ ἔδει 
δεῖξαι. ἐὰν εὐθεῖα γραμμὴ τμηθῇ, ὡς ἔτυχεν, τὸ ὑπὸ τῆς 
ὅλης καὶ ἑνὸς τῶν τμημάτων περιεχόμενον ὀρθογώνιον 
ἴσον ἐστὶ τῷ τε ὑπὸ τῶν τμημάτων περιεχομένῳ ὀρθογωνίῳ 
καὶ τῷ ἀπὸ τοῦ προειρημένου τμήματος τετραγώνῳ. 
 
 εὐθεῖα γὰρ ἡ ΑΒ τετμήσθω, ὡς ἔτυχεν, κατὰ τὸ Γ · 
λέγω, ὅτι τὸ ὑπὸ τῶν ΑΒ , ΒΓ περιεχόμενον ὀρθογώνιον 
ἴσον ἐστὶ τῷ τε ὑπὸ τῶν ΑΓ , ΓΒ περιεχομένῳ ὀρθογωνίῳ 
μετὰ τοῦ ἀπὸ τῆς ΒΓ τετραγώνου. Ἀναγεγράφθω γὰρ ἀπὸ τῆς ΓΒ τετράγωνον τὸ ΓΔΕΒ , 
 καὶ διήχθω ἡ ΕΔ ἐπὶ τὸ Ζ , καὶ διὰ τοῦ Α ὁποτέρᾳ τῶν 
 
 ΓΔ , ΒΕ παράλληλος ἤχθω ἡ ΑΖ . ἴσον 
δή ἐστι τὸ ΑΕ τοῖς ΑΔ , ΓΕ · καί ἐστι 
τὸ μὲν ΑΕ τὸ ὑπὸ τῶν ΑΒ , ΒΓ περιεχόμενον 
ὀρθογώνιον· περιέχεται μὲν γὰρ 
 ὑπὸ τῶν ΑΒ , ΒΕ , ἴση δὲ ἡ ΒΕ τῇ ΒΓ · 
τὸ δὲ ΑΔ τὸ ὑπὸ τῶν ΑΓ , ΓΒ · ἴση γὰρ 
ἡ ΔΓ τῇ ΓΒ · τὸ δὲ ΔΒ τὸ ἀπὸ τῆς ΓΒ τετράγωνον· τὸ 
ἄρα ὑπὸ τῶν ΑΒ , ΒΓ περιεχόμενον ὀρθογώνιον ἴσον 
ἐστὶ τῷ ὑπὸ τῶν ΑΓ , ΓΒ περιεχομένῳ ὀρθογωνίῳ μετὰ 
 τοῦ ἀπὸ τῆς ΒΓ τετραγώνου. ἐὰν ἄρα εὐθεῖα γραμμὴ τμηθῇ, ὡς ἔτυχεν, τὸ ὑπὸ τῆς 
ὅλης καὶ ἑνὸς τῶν τμημάτων περιεχόμενον ὀρθογώνιον 
ἴσον ἐστὶ τῷ τε ὑπὸ τῶν τμημάτων περιεχομένῳ ὀρθογωνίῳ 
καὶ τῷ ἀπὸ τοῦ προειρημένου τμήματος τετραγώνῳ· 
 ὅπερ ἔδει δεῖξαι. ἐὰν εὐθεῖα γραμμὴ τμηθῇ, ὡς ἔτυχεν, τὸ ἀπὸ τῆς ὅλης 
τετράγωνον ἴσον ἐστὶ τοῖς τε ἀπὸ τῶν τμημάτων τετραγώνοις 
καὶ τῷ δὶς ὑπὸ τῶν τμημάτων περιεχομένῳ 
ὀρθογωνίῳ. 
 
 εὐθεῖα γὰρ γραμμὴ ἡ ΑΒ τετμήσθω, ὡς ἔτυχεν, κατὰ 
τὸ Γ . λέγω, ὅτι τὸ ἀπὸ τῆς ΑΒ τετράγωνον ἴσον ἐστὶ τοῖς 
τε ἀπὸ τῶν ΑΓ , ΓΒ τετραγώνοις καὶ τῷ δὶς ὑπὸ τῶν 
 ΑΓ , ΓΒ περιεχομένῳ ὀρθογωνίῳ. Ἀναγεγράφθω γὰρ ἀπὸ τῆς ΑΒ τετράγωνον τὸ ΑΔΕΒ , 
 καὶ ἐπεζεύχθω ἡ ΒΔ , καὶ διὰ μὲν τοῦ Γ ὁποτέρᾳ τῶν ΑΔ , 
 ΕΒ παράλληλος ἤχθω ἡ ΓΖ , διὰ δὲ τοῦ Η ὁποτέρᾳ τῶν 
 ΑΒ , ΔΕ παράλληλος ἤχθω ἡ ΘΚ . καὶ ἐπεὶ παράλληλός 
ἐστιν ἡ ΓΖ τῇ ΑΔ , καὶ εἰς αὐτὰς ἐμπέπτωκεν ἡ ΒΔ , ἡ 
ἐκτὸς γωνία ἡ ὑπὸ ΓΗΒ ἴση ἐστὶ τῇ ἐντὸς καὶ 
 ἀπεναντίον τῇ ὑπὸ ΑΔΒ . ἀλλʼ ἡ ὑπὸ ΑΔΒ τῇ 
ὑπὸ ΑΒΔ ἐστιν ἴση, ἐπεὶ καὶ πλευρὰ ἡ ΒΑ τῇ 
 ΑΔ ἐστιν ἴση· καὶ ἡ ὑπὸ ΓΗΒ ἄρα γωνία τῇ 
ὑπὸ ΗΒΓ ἐστιν ἴση· ὥστε καὶ πλευρὰ ἡ ΒΓ 
πλευρᾷ τῇ ΓΗ ἐστιν ἴση· ἀλλʼ ἡ μὲν ΓΒ τῇ 
 
 ΗΚ ἐστιν ἴση, ἡ δὲ ΓΗ τῇ ΚΒ · καὶ ἡ ΗΚ ἄρα τῇ ΚΒ ἐστιν 
ἴση· ἰσόπλευρον ἄρα ἐστὶ τὸ ΓΗΚΒ . λέγω δή, ὅτι καὶ 
ὀρθογώνιον. ἐπεὶ γὰρ παράλληλός ἐστιν ἡ ΓΗ τῇ ΒΚ 
 καὶ εἰς αὐτὰς ἐμπέπτωκεν εὐθεῖα ἡ ΓΒ 
 , αἱ ἄρα ὑπὸ 
 ΚΒΓ , ΗΓΒ γωνίαι δύο ὀρθαῖς εἰσιν ἴσαι. ὀρθὴ δὲ ἡ ὑπὸ 
 
 ΚΒΓ · ὀρθὴ ἄρα καὶ ἡ ὑπὸ ΒΓΗ · ὥστε καὶ αἱ ἀπεναντίον 
αἱ ὑπὸ ΓΗΚ , ΗΚΒ ὀρθαί εἰσιν. ὀρθογώνιον ἄρα 
ἐστὶ τὸ ΓΗΚΒ · ἐδείχθη δὲ καὶ ἰσόπλευρον· τετράγωνον 
ἄρα ἐστίν· καί ἐστιν ἀπὸ τῆς ΓΒ . διὰ τὰ αὐτὰ δὴ καὶ τὸ 
 ΘΖ τετράγωνόν ἐστιν· καί ἐστιν ἀπὸ τῆς ΘΗ , τουτέστιν 
 
 ἀπὸ τῆς ΑΓ · τὰ ἄρα ΘΖ , ΚΓ τετράγωνα ἀπὸ τῶν ΑΓ , 
 ΓΒ εἰσιν. καὶ ἐπεὶ ἴσον ἐστὶ τὸ ΑΗ τῷ ΗΕ , καί ἐστι τὸ 
 ΑΗ τὸ ὑπὸ τῶν ΑΓ , ΓΒ · ἴση γὰρ ἡ ΗΓ τῇ ΓΒ · καὶ τὸ 
 ΗΕ ἄρα ἴσον ἐστὶ τῷ ὑπὸ ΑΓ , ΓΒ · τὰ ἄρα ΑΗ , ΗΕ 
ἴσα ἐστὶ τῷ δὶς ὑπὸ τῶν ΑΓ , ΓΒ . ἔστι δὲ καὶ τὰ ΘΖ , ΓΚ 
 τετράγωνα ἀπὸ τῶν ΑΓ , ΓΒ · τὰ ἄρα τέσσαρα τὰ ΘΖ , 
 ΓΚ , ΑΗ , ΗΕ ἴσα ἐστὶ τοῖς τε ἀπὸ τῶν ΑΓ , ΓΒ τετραγώνοις 
καὶ τῷ δὶς ὑπὸ τῶν ΑΓ , ΓΒ περιεχομένῳ ὀρθογωνίῳ. 
ἀλλὰ τὰ ΘΖ , ΓΚ , ΑΗ , ΗΕ ὅλον ἐστὶ τὸ ΑΔΕΒ , ὅ 
ἐστιν ἀπὸ τῆς ΑΒ τετράγωνον· τὸ ἄρα ἀπὸ τῆς ΑΒ τετράγωνον 
 ἴσον ἐστὶ τοῖς τε ἀπὸ τῶν ΑΓ , ΓΒ τετραγώνοις καὶ 
τῷ δὶς ὑπὸ τῶν ΑΓ , ΓΒ περιεχομένῳ ὀρθογωνίῳ. ἐὰν ἄρα εὐθεῖα γραμμὴ τμηθῇ, ὡς ἔτυχεν, τὸ ἀπὸ τῆς 
ὅλης τετράγωνον ἴσον ἐστὶ τοῖς τε ἀπὸ τῶν τμημάτων 
τετραγώνοις καὶ τῷ δὶς ὑπὸ τῶν τμημάτων περιεχομένῳ 
 ὀρθογωνίῳ· ὅπερ ἔδει δεῖξαι. πόρισμα ἐκ δὴ τούτου φανερόν, ὅτι ἐν τοῖς τετραγώνοις χωρίοις 
τὰ περὶ τὴν διάμετρον παραλληλόγραμμα τετράγωνά 
ἐστιν . ἐὰν εὐθεῖα γραμμὴ τμηθῇ εἰς ἴσα καὶ ἄνισα, τὸ ὑπὸ 
τῶν ἀνίσων τῆς ὅλης τμημάτων περιεχόμενον ὀρθογώνιον 
μετὰ τοῦ ἀπὸ τῆς μεταξὺ τῶν τομῶν τετραγώνου 
ἴσον ἐστὶ τῷ ἀπὸ τῆς ἡμισείας τετραγώνῳ. 
 
 εὐθεῖα γάρ τις ἡ ΑΒ τετμήσθω εἰς μὲν ἴσα κατὰ τὸ Γ , 
εἰς δὲ ἄνισα κατὰ τὸ Δ · λέγω, ὅτι τὸ ὑπὸ τῶν ΑΔ , ΔΒ 
περιεχόμενον ὀρθογώνιον μετὰ τοῦ ἀπὸ τῆς ΓΔ τετραγώνου 
ἴσον ἐστὶ τῷ ἀπὸ τῆς ΓΒ τετραγώνῳ. Ἀναγεγράφθω γὰρ ἀπὸ τῆς ΓΒ τετράγωνον τὸ ΓΕΖΒ , 
 καὶ ἐπεζεύχθω ἡ ΒΕ , καὶ διὰ μὲν τοῦ Δ ὁποτέρᾳ τῶν ΓΕ , 
 ΒΖ παράλληλος ἤχθω ἡ ΔΗ , διὰ δὲ τοῦ Θ ὁποτέρᾳ τῶν 
 ΑΒ , ΕΖ παράλληλος πάλιν ἤχθω ἡ ΚΜ , καὶ πάλιν διὰ 
 τοῦ Α ὁποτέρᾳ τῶν ΓΛ , ΒΜ 
παράλληλος ἤχθω ἡ ΑΚ . καὶ 
 ἐπεὶ ἴσον ἐστὶ τὸ ΓΘ παραπλήρωμα 
τῷ ΘΖ παραπληρώματι, 
κοινὸν προσκείσθω 
τὸ ΔΜ · ὅλον ἄρα τὸ ΓΜ 
ὅλῳ τῷ ΔΖ ἴσον ἐστίν. ἀλλὰ 
 τὸ ΓΜ τῷ ΑΛ ἴσον ἐστίν, 
ἐπεὶ καὶ ἡ ΑΓ τῇ ΓΒ ἐστιν ἴση· καὶ τὸ ΑΛ ἄρα τῷ ΔΖ 
ἴσον ἐστίν. κοινὸν προσκείσθω τὸ ΓΘ · ὅλον ἄρα τὸ ΑΘ 
τῷ ΜΝΞ γνώμονι ἴσον ἐστίν. ἀλλὰ τὸ ΑΘ τὸ ὑπὸ τῶν 
 ΑΔ , ΔΒ ἐστιν· ἴση γὰρ ἡ ΔΘ τῇ ΔΒ · καὶ ὁ ΜΝΞ ἄρα 
 γνώμων ἴσος ἐστὶ τῷ ὑπὸ ΑΔ , ΔΒ . κοινὸν προσκείσθω 
τὸ ΛΗ , ὅ ἐστιν ἴσον τῷ ἀπὸ τῆς ΓΔ · ὁ ἄρα ΜΝΞ γνώμων 
καὶ τὸ ΛΗ ἴσα ἐστὶ τῷ ὑπὸ τῶν ΑΔ , ΔΒ περιεχομένῳ 
ὀρθογωνίῳ καὶ τῷ ἀπὸ τῆς ΓΔ τετραγώνῳ. ἀλλὰ ὁ 
 ΜΝΞ γνώμων καὶ τὸ ΛΗ ὅλον ἐστὶ τὸ ΓΕΖΒ τετράγωνον, 
 ὅ ἐστιν ἀπὸ τῆς ΓΒ · τὸ ἄρα ὑπὸ τῶν ΑΔ , ΔΒ 
περιεχόμενον ὀρθογώνιον μετὰ τοῦ ἀπὸ τῆς ΓΔ τετραγώνου 
ἴσον ἐστὶ τῷ ἀπὸ τῆς ΓΒ τετραγώνῳ. ἐὰν ἄρα εὐθεῖα γραμμὴ τμηθῇ εἰς ἴσα καὶ ἄνισα, τὸ 
ὑπὸ τῶν ἀνίσων τῆς ὅλης τμημάτων περιεχόμενον ὀρθογώνιον 
 μετὰ τοῦ ἀπὸ τῆς μεταξὺ τῶν τομῶν τετραγώνου 
ἴσον ἐστὶ τῷ ἀπὸ τῆς ἡμισείας τετραγώνῳ· ὅπερ ἔδει δεῖξαι. ἐὰν εὐθεῖα γραμμὴ τμηθῇ δίχα, προστεθῇ δέ τις αὐτῇ 
εὐθεῖα ἐπʼ εὐθείας, τὸ ὑπὸ τῆς ὅλης σὺν τῇ προσκειμένῃ 
καὶ τῆς προσκειμένης περιεχόμενον ὀρθογώνιον μετὰ τοῦ 
ἀπὸ τῆς ἡμισείας τετραγώνου ἴσον ἐστὶ τῷ ἀπὸ τῆς συγκειμένης 
 ἔκ τε τῆς ἡμισείας καὶ τῆς προσκειμένης τετραγώνῳ. εὐθεῖα γάρ τις ἡ ΑΒ τετμήσθω δίχα 
κατὰ τὸ Γ σημεῖον, προσκείσθω δέ τις 
αὐτῇ εὐθεῖα ἐπʼ εὐθείας ἡ ΒΔ · λέγω, 
ὅτι τὸ ὑπὸ τῶν ΑΔ , ΔΒ περιεχόμενον 
 ὀρθογώνιον μετὰ τοῦ ἀπὸ τῆς ΓΒ τετραγώνου 
ἴσον ἐστὶ τῷ ἀπὸ τῆς ΓΔ τετραγώνῳ. Ἀναγεγράφθω γὰρ ἀπὸ τῆς ΓΔ τετράγωνον τὸ ΓΕΖΔ , 
καὶ ἐπεζεύχθω ἡ ΔΕ , καὶ διὰ μὲν τοῦ Β σημείου ὁποτέρᾳ 
 τῶν ΕΓ , ΔΖ παράλληλος ἤχθω ἡ ΒΗ , διὰ δὲ τοῦ Θ 
σημείου ὁποτέρᾳ τῶν ΑΒ , ΕΖ παράλληλος ἤχθω ἡ ΚΜ , 
καὶ ἔτι διὰ τοῦ Α ὁποτέρᾳ τῶν ΓΛ , ΔΜ παράλληλος ἤχθω 
ἡ ΑΚ . ἐπεὶ οὖν ἴση ἐστὶν ἡ ΑΓ τῇ ΓΒ , ἴσον ἐστὶ καὶ τὸ ΑΛ 
 τῷ ΓΘ . ἀλλὰ τὸ ΓΘ τῷ ΘΖ ἴσον ἐστίν. καὶ τὸ ΑΛ ἄρα 
τῷ ΘΖ ἐστιν ἴσον. κοινὸν προσκείσθω τὸ ΓΜ · ὅλον ἄρα 
τὸ ΑΜ τῷ ΝΞΟ γνώμονί ἐστιν ἴσον. ἀλλὰ τὸ ΑΜ ἐστι 
τὸ ὑπὸ τῶν ΑΔ , ΔΒ · ἴση γάρ ἐστιν ἡ ΔΜ τῇ ΔΒ · καὶ ὁ 
 ΝΞΟ ἄρα γνώμων ἴσος ἐστὶ τῷ ὑπὸ τῶν ΑΔ , ΔΒ 
 περιεχομένῳ 
 ὀρθογωνίῳ . κοινὸν προσκείσθω τὸ ΛΗ , ὅ ἐστιν 
ἴσον τῷ ἀπὸ τῆς ΒΓ τετραγώνῳ· τὸ ἄρα ὑπὸ τῶν ΑΔ , 
 ΔΒ περιεχόμενον ὀρθογώνιον μετὰ τοῦ ἀπὸ τῆς ΓΒ τετραγώνου 
ἴσον ἐστὶ τῷ ΝΞΟ γνώμονι καὶ τῷ ΛΗ . ἀλλὰ 
ὁ ΝΞΟ γνώμων καὶ τὸ ΛΗ ὅλον ἐστὶ τὸ ΓΕΖΔ τετράγωνον, 
 ὅ ἐστιν ἀπὸ τῆς ΓΔ · τὸ ἄρα ὑπὸ τῶν ΑΔ , ΔΒ περιεχόμενον 
ὀρθογώνιον μετὰ τοῦ ἀπὸ τῆς ΓΒ τετραγώνου 
ἴσον ἐστὶ τῷ ἀπὸ τῆς ΓΔ τετραγώνῳ. ἐὰν ἄρα εὐθεῖα γραμμὴ τμηθῇ δίχα, προστεθῇ δέ τις 
αὐτῇ εὐθεῖα ἐπʼ εὐθείας, τὸ ὑπὸ τῆς ὅλης σὺν τῇ προσκειμένῃ 
 καὶ τῆς προσκειμένης περιεχόμενον ὀρθογώνιον μετὰ 
τοῦ ἀπὸ τῆς ἡμισείας τετραγώνου ἴσον ἐστὶ τῷ ἀπὸ τῆς 
συγκειμένης ἔκ τε τῆς ἡμισείας καὶ τῆς προσκειμένης 
τετραγώνῳ· ὅπερ ἔδει δεῖξαι. 
 
 ἐὰν εὐθεῖα γραμμὴ τμηθῇ, ὡς ἔτυχεν, τὸ ἀπὸ τῆς ὅλης 
καὶ τὸ ἀφʼ ἑνὸς τῶν τμημάτων τὰ συναμφότερα τετράγωνα 
ἴσα ἐστὶ τῷ τε δὶς ὑπὸ τῆς ὅλης καὶ τοῦ εἰρημένου 
τμήματος περιεχομένῳ ὀρθογωνίῳ καὶ τῷ ἀπὸ τοῦ λοιποῦ 
 τμήματος τετραγώνῳ. εὐθεῖα γάρ τις ἡ ΑΒ τετμήσθω, ὡς ἔτυχεν, κατὰ 
τὸ Γ σημεῖον· λέγω, ὅτι τὰ ἀπὸ τῶν ΑΒ , ΒΓ τετράγωνα 
ἴσα ἐστὶ τῷ τε δὶς ὑπὸ τῶν ΑΒ , ΒΓ περιεχομένῳ ὀρθογωνίῳ 
καὶ τῷ ἀπὸ τῆς ΓΑ τετραγώνῳ. 
 
 Ἀναγεγράφθω γὰρ ἀπὸ τῆς ΑΒ τετράγωνον τὸ ΑΔΕΒ · 
καὶ καταγεγράφθω τὸ σχῆμα. ἐπεὶ οὖν ἴσον ἐστὶ τὸ ΑΗ τῷ ΗΕ , κοινὸν προσκείσθω 
τὸ ΓΖ · ὅλον ἄρα τὸ ΑΖ ὅλῳ τῷ ΓΕ ἴσον ἐστίν· τὰ ἄρα 
 ΑΖ , ΓΕ διπλάσιά ἐστι τοῦ ΑΖ . ἀλλὰ τὰ ΑΖ , ΓΕ ὁ ΚΛΜ 
 ἐστι γνώμων καὶ τὸ ΓΖ τετράγωνον· ὁ ΚΛΜ ἄρα γνώμων 
καὶ τὸ ΓΖ διπλάσιά ἐστι τοῦ ΑΖ . ἔστι 
δὲ τοῦ ΑΖ διπλάσιον καὶ τὸ δὶς ὑπὸ τῶν 
 ΑΒ , ΒΓ · ἴση γὰρ ἡ ΒΖ τῇ ΒΓ · ὁ ἄρα 
 ΚΛΜ γνώμων καὶ τὸ ΓΖ τετράγωνον 
 ἴσον ἐστὶ τῷ δὶς ὑπὸ τῶν ΑΒ , ΒΓ . 
κοινὸν προσκείσθω τὸ ΔΗ , ὅ ἐστιν ἀπὸ 
τῆς ΑΓ τετράγωνον· ὁ ἄρα ΚΛΜ γνώμων καὶ τὰ ΒΗ , 
 ΗΔ τετράγωνα ἴσα ἐστὶ τῷ τε δὶς ὑπὸ τῶν ΑΒ , ΒΓ 
περιεχομένῳ ὀρθογωνίῳ καὶ τῷ ἀπὸ τῆς ΑΓ τετραγώνῳ. 
 ἀλλὰ ὁ ΚΛΜ γνώμων καὶ τὰ ΒΗ , ΗΔ τετράγωνα ὅλον 
ἐστὶ τὸ ΑΔΕΒ καὶ τὸ ΓΖ , ἅ ἐστιν ἀπὸ τῶν ΑΒ , ΒΓ 
τετράγωνα· τὰ ἄρα ἀπὸ τῶν ΑΒ , ΒΓ τετράγωνα ἴσα 
ἐστὶ τῷ τε δὶς ὑπὸ τῶν ΑΒ , ΒΓ περιεχομένῳ ὀρθογωνίῳ 
μετὰ τοῦ ἀπὸ τῆς ΑΓ τετραγώνου. 
 
 ἐὰν ἄρα εὐθεῖα γραμμὴ τμηθῇ, ὡς ἔτυχεν, τὸ ἀπὸ τῆς 
ὅλης καὶ τὸ ἀφʼ ἑνὸς τῶν τμημάτων τὰ συναμφότερα 
τετράγωνα ἴσα ἐστὶ τῷ τε δὶς ὑπὸ τῆς ὅλης καὶ τοῦ εἰρημένου 
τμήματος περιεχομένῳ ὀρθογωνίῳ καὶ τῷ ἀπὸ τοῦ 
λοιποῦ τμήματος τετραγώνῳ· ὅπερ ἔδει δεῖξαι. ἐὰν εὐθεῖα γραμμὴ τμηθῇ, ὡς ἔτυχεν, τὸ τετράκις ὑπὸ 
τῆς ὅλης καὶ ἑνὸς τῶν τμημάτων περιεχόμενον ὀρθογώνιον 
μετὰ τοῦ ἀπὸ τοῦ λοιποῦ τμήματος τετραγώνου ἴσον 
ἐστὶ τῷ ἀπό τε τῆς ὅλης καὶ τοῦ εἰρημένου τμήματος ὡς 
 ἀπὸ μιᾶς ἀναγραφέντι τετραγώνῳ. εὐθεῖα γάρ τις ἡ ΑΒ τετμήσθω, ὡς ἔτυχεν, κατὰ τὸ 
Γ σημεῖον· λέγω, ὅτι τὸ τετράκις ὑπὸ τῶν ΑΒ , ΒΓ περιεχόμενον 
ὀρθογώνιον μετὰ τοῦ ἀπὸ τῆς ΑΓ τετραγώνου 
ἴσον ἐστὶ τῷ ἀπὸ τῆς ΑΒ , ΒΓ ὡς ἀπὸ μιᾶς ἀναγραφέντι 
 τετραγώνῳ. Ἐκβεβλήσθω γὰρ ἐπʼ εὐθείας τῇ ΑΒ εὐθεῖα ἡ ΒΔ , 
καὶ κείσθω τῇ ΓΒ ἴση ἡ ΒΔ , καὶ ἀναγεγράφθω ἀπὸ τῆς 
 ΑΔ τετράγωνον τὸ ΑΕΖΔ , καὶ καταγεγράφθω 
διπλοῦν τὸ σχῆμα. 
 
 ἐπεὶ οὖν ἴση ἐστὶν ἡ ΓΒ τῇ ΒΔ , ἀλλὰ 
ἡ μὲν ΓΒ τῇ ΗΚ ἐστιν ἴση, ἡ δὲ ΒΔ τῇ 
 ΚΝ , καὶ ἡ ΗΚ ἄρα τῇ ΚΝ ἐστιν ἴση. 
διὰ τὰ αὐτὰ δὴ καὶ ἡ ΠΡ τῇ ΡΟ ἐστιν 
ἴση. καὶ ἐπεὶ ἴση ἐστὶν ἡ ΒΓ τῇ ΒΔ , ἡ 
 δὲ ΗΚ τῇ ΚΝ , ἴσον ἄρα ἐστὶ καὶ τὸ μὲν 
 ΓΚ τῷ ΚΔ , τὸ δὲ ΗΡ τῷ ΡΝ . ἀλλὰ τὸ 
 ΓΚ τῷ ΡΝ ἐστιν ἴσον· παραπληρώματα γὰρ τοῦ ΓΟ παραλληλογράμμου· 
καὶ τὸ ΚΔ ἄρα τῷ ΗΡ ἴσον ἐστίν· τὰ τέσσαρα 
ἄρα τὰ ΔΚ , ΓΚ , ΗΡ , ΡΝ ἴσα ἀλλήλοις ἐστίν. τὰ 
 τέσσαρα ἄρα τετραπλάσιά ἐστι τοῦ ΓΚ . πάλιν, ἐπεὶ ἴση 
ἐστὶν ἡ ΓΒ τῇ ΒΔ , ἀλλὰ ἡ μὲν ΒΔ τῇ ΒΚ , τουτέστι τῇ 
 ΓΗ ἴση, ἡ δὲ ΓΒ τῇ ΗΚ , τουτέστι τῇ ΗΠ , ἐστιν ἴση, 
καὶ ἡ ΓΗ ἄρα τῇ ΗΠ ἴση ἐστίν. καὶ ἐπεὶ ἴση ἐστὶν ἡ μὲν 
 ΓΗ τῇ ΗΠ , ἡ δὲ ΠΡ τῇ ΡΟ , ἴσον ἐστὶ καὶ τὸ μὲν ΑΗ 
 τῷ ΜΠ , τὸ δὲ ΠΛ τῷ ΡΖ . ἀλλὰ τὸ ΜΠ τῷ ΠΛ ἐστιν 
ἴσον· παραπληρώματα γὰρ τοῦ ΜΛ παραλληλογράμμου· 
καὶ τὸ ΑΗ ἄρα τῷ ΡΖ ἴσον ἐστίν· τὰ τέσσαρα ἄρα τὰ ΑΗ , 
 ΜΠ , ΠΛ , ΡΖ ἴσα ἀλλήλοις ἐστίν· τὰ τέσσαρα ἄρα τοῦ 
 ΑΗ ἐστι τετραπλάσια. ἐδείχθη δὲ καὶ τὰ τέσσαρα τὰ 
 
 ΓΚ , ΚΔ , ΗΡ , ΡΝ τοῦ ΓΚ τετραπλάσια· τὰ ἄρα ὀκτώ, 
ἃ περιέχει τὸν ΣΤΥ γνώμονα, τετραπλάσιά ἐστι τοῦ ΑΚ . 
καὶ ἐπεὶ τὸ ΑΚ τὸ ὑπὸ τῶν ΑΒ , ΒΔ ἐστιν· ἴση γὰρ ἡ ΒΚ 
τῇ ΒΔ · τὸ ἄρα τετράκις ὑπὸ τῶν ΑΒ , ΒΔ τετραπλάσιόν 
ἐστι τοῦ ΑΚ . ἐδείχθη δὲ τοῦ ΑΚ τετραπλάσιος καὶ ὁ 
 
 ΣΤΥ γνώμων· τὸ ἄρα τετράκις ὑπὸ τῶν ΑΒ , ΒΔ ἴσον 
ἐστὶ τῷ ΣΤΥ γνώμονι. κοινὸν προσκείσθω τὸ ΞΘ , ὅ 
ἐστιν ἴσον τῷ ἀπὸ τῆς ΑΓ τετραγώνῳ· τὸ ἄρα τετράκις 
ὑπὸ τῶν ΑΒ , ΒΔ περιεχόμενον ὀρθογώνιον μετὰ τοῦ ἀπὸ 
 ΑΓ τετραγώνου ἴσον ἐστὶ τῷ ΣΤΥ γνώμονι καὶ τῷ ΞΘ . 
 ἀλλὰ ὁ ΣΤΥ γνώμων καὶ τὸ ΞΘ ὅλον ἐστὶ τὸ ΑΕΖΔ 
τετράγωνον, ὅ ἐστιν ἀπὸ τῆς ΑΔ · τὸ ἄρα τετράκις ὑπὸ 
τῶν ΑΒ , ΒΔ μετὰ τοῦ ἀπὸ ΑΓ ἴσον ἐστὶ τῷ ἀπὸ ΑΔ τετραγώνῳ· 
ἴση δὲ ἡ ΒΔ τῇ ΒΓ . τὸ ἄρα τετράκις ὑπὸ τῶν ΑΒ , 
 ΒΓ περιεχόμενον ὀρθογώνιον μετὰ τοῦ ἀπὸ ΑΓ τετραγώνου 
 ἴσον ἐστὶ τῷ ἀπὸ τῆς ΑΔ , τουτέστι τῷ ἀπὸ τῆς ΑΒ 
καὶ ΒΓ ὡς ἀπὸ μιᾶς ἀναγραφέντι τετραγώνῳ. ἐὰν ἄρα εὐθεῖα γραμμὴ τμηθῇ, ὡς ἔτυχεν, τὸ τετράκις 
ὑπὸ τῆς ὅλης καὶ ἑνὸς τῶν τμημάτων περιεχόμενον ὀρθογώνιον 
μετὰ τοῦ ἀπὸ τοῦ λοιποῦ τμήματος τετραγώνου 
 ἴσον ἐστὶ τῷ ἀπό τε τῆς ὅλης καὶ τοῦ εἰρημένου τμήματος 
ὡς ἀπὸ μιᾶς ἀναγραφέντι τετραγώνῳ· ὅπερ ἔδει δεῖξαι. ἐὰν εὐθεῖα γραμμὴ τμηθῇ εἰς ἴσα καὶ ἄνισα, τὰ ἀπὸ 
τῶν ἀνίσων τῆς ὅλης τμημάτων τετράγωνα διπλάσιά ἐστι 
τοῦ τε ἀπὸ τῆς ἡμισείας καὶ τοῦ ἀπὸ τῆς μεταξὺ τῶν 
τομῶν τετραγώνου. 
 
 εὐθεῖα γάρ τις ἡ ΑΒ τετμήσθω εἰς μὲν ἴσα κατὰ τὸ Γ , 
εἰς δὲ ἄνισα κατὰ τὸ Δ · λέγω, ὅτι τὰ ἀπὸ τῶν ΑΔ , ΔΒ 
τετράγωνα διπλάσιά ἐστι τῶν ἀπὸ τῶν 
 ΑΓ , ΓΔ τετραγώνων. ἤχθω γὰρ ἀπὸ τοῦ Γ τῇ ΑΒ πρὸς 
 ὀρθὰς ἡ ΓΕ , καὶ κείσθω ἴση ἑκατέρᾳ τῶν 
 ΑΓ , ΓΒ , καὶ ἐπεζεύχθωσαν αἱ ΕΑ , ΕΒ , 
καὶ διὰ μὲν τοῦ Δ τῇ ΕΓ παράλληλος ἤχθω 
ἡ ΔΖ , διὰ δὲ τοῦ Ζ τῇ ΑΒ ἡ ΖΗ , καὶ ἐπεζεύχθω ἡ ΑΖ . 
καὶ ἐπεὶ ἴση ἐστὶν ἡ ΑΓ τῇ ΓΕ , ἴση ἐστὶ καὶ ἡ ὑπὸ ΕΑΓ 
 γωνία τῇ ὑπὸ ΑΕΓ . καὶ ἐπεὶ ὀρθή ἐστιν ἡ πρὸς τῷ Γ , 
λοιπαὶ ἄρα αἱ ὑπὸ ΕΑΓ , ΑΕΓ μιᾷ ὀρθῇ ἴσαι εἰσίν· καί 
εἰσιν ἴσαι· ἡμίσεια ἄρα ὀρθῆς ἐστιν ἑκατέρα τῶν ὑπὸ 
 ΓΕΑ , ΓΑΕ . διὰ τὰ αὐτὰ δὴ καὶ ἑκατέρα τῶν ὑπὸ ΓΕΒ , 
 ΕΒΓ ἡμίσειά ἐστιν ὀρθῆς· ὅλη ἄρα ἡ ὑπὸ ΑΕΒ ὀρθή 
 ἐστιν. καὶ ἐπεὶ ἡ ὑπὸ ΗΕΖ ἡμίσειά ἐστιν ὀρθῆς, ὀρθὴ 
δὲ ἡ ὑπὸ ΕΗΖ · ἴση γάρ ἐστι τῇ ἐντὸς καὶ ἀπεναντίον τῇ 
ὑπὸ ΕΓΒ · λοιπὴ ἄρα ἡ ὑπὸ ΕΖΗ ἡμίσειά ἐστιν ὀρθῆς· 
ἴση ἄρα ἐστὶν ἡ ὑπὸ ΗΕΖ γωνία τῇ ὑπὸ ΕΖΗ · ὥστε 
καὶ πλευρὰ ἡ ΕΗ τῇ ΗΖ ἐστιν ἴση. πάλιν ἐπεὶ ἡ πρὸς τῷ 
 β γωνία ἡμίσειά ἐστιν ὀρθῆς, ὀρθὴ δὲ ἡ ὑπὸ ΖΔΒ · ἴση 
γὰρ πάλιν ἐστὶ τῇ ἐντὸς καὶ ἀπεναντίον τῇ ὑπὸ ΕΓΒ · λοιπὴ 
ἄρα ἡ ὑπὸ ΒΖΔ ἡμίσειά ἐστιν ὀρθῆς· ἴση ἄρα ἡ πρὸς 
τῷ Β γωνία τῇ ὑπὸ ΔΖΒ · ὥστε καὶ πλευρὰ ἡ ΖΔ πλευρᾷ 
τῇ ΔΒ ἐστιν ἴση. καὶ ἐπεὶ ἴση ἐστὶν ἡ ΑΓ τῇ ΓΕ , ἴσον 
 ἐστὶ καὶ τὸ ἀπὸ ΑΓ τῷ ἀπὸ ΓΕ · τὰ ἄρα ἀπὸ τῶν ΑΓ , 
 ΓΕ τετράγωνα διπλάσιά ἐστι τοῦ ἀπὸ ΑΓ . τοῖς δὲ ἀπὸ 
τῶν ΑΓ , ΓΕ ἴσον ἐστὶ τὸ ἀπὸ τῆς ΕΑ τετράγωνον· ὀρθὴ 
γὰρ ἡ ὑπὸ ΑΓΕ γωνία· τὸ ἄρα ἀπὸ τῆς ΕΑ διπλάσιόν 
ἐστι τοῦ ἀπὸ τῆς ΑΓ . πάλιν, ἐπεὶ ἴση ἐστὶν ἡ ΕΗ τῇ ΗΖ , 
 ἴσον καὶ τὸ ἀπὸ τῆς ΕΗ τῷ ἀπὸ τῆς ΗΖ · τὰ ἄρα ἀπὸ 
τῶν ΕΗ , ΗΖ τετράγωνα διπλάσιά ἐστι τοῦ ἀπὸ τῆς ΗΖ 
τετραγώνου. τοῖς δὲ ἀπὸ τῶν ΕΗ , ΗΖ τετραγώνοις ἴσον 
ἐστὶ τὸ ἀπὸ τῆς ΕΖ τετράγωνον· τὸ ἄρα ἀπὸ τῆς ΕΖ 
 τετράγωνον διπλάσιόν ἐστι τοῦ ἀπὸ τῆς ΗΖ . ἴση δὲ ἡ 
 
 ΗΖ τῇ ΓΔ · τὸ ἄρα ἀπὸ τῆς ΕΖ διπλάσιόν ἐστι τοῦ 
ἀπὸ τῆς ΓΔ . ἔστι δὲ καὶ τὸ ἀπὸ τῆς ΕΑ διπλάσιον τοῦ ἀπὸ 
τῆς ΑΓ · τὰ ἄρα ἀπὸ τῶν ΑΕ , ΕΖ τετράγωνα διπλάσιά 
ἐστι τῶν ἀπὸ τῶν ΑΓ , ΓΔ τετραγώνων. τοῖς δὲ ἀπὸ τῶν 
 ΑΕ , ΕΖ ἴσον ἐστὶ τὸ ἀπὸ τῆς ΑΖ τετράγωνον· ὀρθὴ γάρ 
 ἐστιν ἡ ὑπὸ ΑΕΖ γωνία· τὸ ἄρα ἀπὸ τῆς ΑΖ τετράγωνον 
διπλάσιόν ἐστι τῶν ἀπὸ τῶν ΑΓ , ΓΔ . τῷ δὲ ἀπὸ 
τῆς ΑΖ ἴσα τὰ ἀπὸ τῶν ΑΔ , ΔΖ · ὀρθὴ γὰρ ἡ πρὸς τῷ Δ 
γωνία· τὰ ἄρα ἀπὸ τῶν ΑΔ , ΔΖ διπλάσιά ἐστι τῶν ἀπὸ 
τῶν ΑΓ , ΓΔ τετραγώνων. ἴση δὲ ἡ ΔΖ τῇ ΔΒ · τὰ ἄρα 
 ἀπὸ τῶν ΑΔ , ΔΒ τετράγωνα διπλάσιά ἐστι τῶν ἀπὸ τῶν 
 ΑΓ , ΓΔ τετραγώνων. ἐὰν ἄρα εὐθεῖα γραμμὴ τμηθῇ εἰς ἴσα καὶ ἄνισα, τὰ 
ἀπὸ τῶν ἀνίσων τῆς ὅλης τμημάτων τετράγωνα διπλάσιά 
ἐστι τοῦ τε ἀπὸ τῆς ἡμισείας καὶ τοῦ ἀπὸ τῆς μεταξὺ 
 τῶν τομῶν τετραγώνου· ὅπερ ἔδει δεῖξαι. ἐὰν εὐθεῖα γραμμὴ τμηθῇ δίχα, προστεθῇ δέ τις αὐτῇ 
εὐθεῖα ἐπʼ εὐθείας, τὸ ἀπὸ τῆς ὅλης σὺν τῇ προσκειμένῃ 
καὶ τὸ ἀπὸ τῆς προσκειμένης τὰ συναμφότερα τετράγωνα 
διπλάσιά ἐστι τοῦ τε ἀπὸ τῆς ἡμισείας καὶ τοῦ ἀπὸ τῆς 
 συγκειμένης ἔκ τε τῆς ἡμισείας καὶ τῆς προσκειμένης 
ὡς ἀπὸ μιᾶς ἀναγραφέντος τετραγώνου. εὐθεῖα γάρ τις ἡ ΑΒ τετμήσθω δίχα κατὰ τὸ Γ , προσκείσθω 
δέ τις αὐτῇ εὐθεῖα ἐπʼ εὐθείας ἡ ΒΔ · λέγω, ὅτι 
 τὰ ἀπὸ τῶν ΑΔ , ΔΒ τετράγωνα διπλάσιά 
 ἐστι τῶν ἀπὸ τῶν ΑΓ , ΓΔ 
τετραγώνων. ἤχθω γὰρ ἀπὸ τοῦ Γ σημείου τῇ 
 ΑΒ πρὸς ὀρθὰς ἡ ΓΕ , καὶ κείσθω 
ἴση ἑκατέρᾳ, τῶν ΑΓ , ΓΒ , καὶ ἐπεζεύχθωσαν 
 αἱ ΕΑ , ΕΒ · καὶ διὰ μὲν τοῦ Ε τῇ ΑΔ παράλληλος 
ἤχθω ἡ ΕΖ , διὰ δὲ τοῦ Δ τῇ ΓΕ παράλληλος ἤχθω 
ἡ ΖΔ . καὶ ἐπεὶ εἰς παραλλήλους εὐθείας τὰς ΕΓ , ΖΔ εὐθεῖά 
τις ἐνέπεσεν ἡ ΕΖ , αἱ ὑπὸ ΓΕΖ , ΕΖΔ ἄρα δυσὶν 
ὀρθαῖς ἴσαι εἰσίν· αἱ ἄρα ὑπὸ ΖΕΒ , ΕΖΔ δύο ὀρθῶν 
 ἐλάσσονές εἰσιν· αἱ δὲ ἀπʼ ἐλασσόνων ἢ δύο ὀρθῶν ἐκβαλλόμεναι 
συμπίπτουσιν· αἱ ἄρα ΕΒ , ΖΔ ἐκβαλλόμεναι 
ἐπὶ τὰ Β , Δ μέρη συμπεσοῦνται. ἐκβεβλήσθωσαν καὶ συμπιπτέτωσαν 
κατὰ τὸ Η , καὶ ἐπεζεύχθω ἡ ΑΗ . καὶ ἐπεὶ 
ἴση ἐστὶν ἡ ΑΓ τῇ ΓΕ , ἴση ἐστὶ καὶ γωνία ἡ ὑπὸ ΕΑΓ 
 τῇ ὑπὸ ΑΕΓ · καὶ ὀρθὴ ἡ πρὸς τῷ Γ · ἡμίσεια ἄρα ὀρθῆς 
 ἐστιν ἑκατέρα τῶν ὑπὸ ΕΑΓ , ΑΕΓ . διὰ τὰ αὐτὰ δὴ καὶ 
ἑκατέρα τῶν ὑπὸ ΓΕΒ , ΕΒΓ ἡμίσειά ἐστιν ὀρθῆς· ὀρθὴ 
ἄρα ἐστὶν ἡ ὑπὸ ΑΕΒ . καὶ ἐπεὶ ἡμίσεια ὀρθῆς ἐστιν ἡ 
ὑπὸ ΕΒΓ , ἡμίσεια ἄρα ὀρθῆς καὶ ἡ ὑπὸ ΔΒΗ . ἔστι δὲ 
 καὶ ἡ ὑπὸ ΒΔΗ ὀρθή· ἴση γάρ ἐστι τῇ ὑπὸ ΔΓΕ · ἐναλλὰξ 
γάρ· λοιπὴ ἄρα ἡ ὑπὸ ΔΗΒ ἡμίσειά ἐστιν ὀρθῆς· ἡ ἄρα 
ὑπὸ ΔΗΒ τῇ ὑπὸ ΔΒΗ ἐστιν ἴση· ὥστε καὶ πλευρὰ ἡ ΒΔ 
πλευρᾷ τῇ ΗΔ ἐστιν ἴση. πάλιν, ἐπεὶ ἡ ὑπὸ ΕΗΖ ἡμίσειά 
ἐστιν ὀρθῆς, ὀρθὴ δὲ ἡ πρὸς τῷ Ζ · ἴση γάρ ἐστι τῇ ἀπεναντίον 
 τῇ πρὸς τῷ Γ · λοιπὴ ἄρα ἡ ὑπὸ ΖΕΗ ἡμίσειά ἐστιν 
ὀρθῆς· ἴση ἄρα ἡ ὑπὸ ΕΗΖ γωνία τῇ ὑπὸ ΖΕΗ · ὥστε 
καὶ πλευρὰ ἡ ΗΖ πλευρᾷ τῇ ΕΖ ἐστιν ἴση. καὶ ἐπεὶ ἴση 
ἐστὶν ἡ ΕΓ τῇ ΓΑ , ἴσον ἐστὶ καὶ τὸ ἀπὸ τῆς ΕΓ τετράγωνον 
τῷ ἀπὸ τῆς ΓΑ τετραγώνῳ· τὰ ἄρα ἀπὸ τῶν ΕΓ , 
 
 ΓΑ τετράγωνα διπλάσιά ἐστι τοῦ ἀπὸ τῆς ΓΑ τετραγώνου. 
τοῖς δὲ ἀπὸ τῶν ΕΓ , ΓΑ ἴσον ἐστὶ τὸ ἀπὸ τῆς ΕΑ · 
τὸ ἄρα ἀπὸ τῆς ΕΑ τετράγωνον διπλάσιόν ἐστι τοῦ ἀπὸ 
τῆς ΑΓ τετραγώνου. πάλιν, ἐπεὶ ἴση ἐστὶν ἡ ΖΗ τῇ ΕΖ , 
ἴσον ἐστὶ καὶ τὸ ἀπὸ τῆς ΖΗ τῷ ἀπὸ τῆς ΖΕ · τὰ ἄρα 
 ἀπὸ τῶν ΗΖ , ΖΕ διπλάσιά ἐστι τοῦ ἀπὸ τῆς ΕΖ . τοῖς 
δὲ ἀπὸ τῶν ΗΖ , ΖΕ ἴσον ἐστὶ τὸ ἀπὸ τῆς ΕΗ · τὸ ἄρα 
ἀπὸ τῆς ΕΗ διπλάσιόν ἐστι τοῦ ἀπὸ τῆς ΕΖ . ἴση 
δὲ ἡ ΕΖ τῇ ΓΔ · τὸ ἄρα ἀπὸ τῆς ΕΗ τετράγωνον 
διπλάσιόν ἐστι τοῦ ἀπὸ τῆς ΓΔ . ἐδείχθη δὲ καὶ τὸ 
 ἀπὸ τῆς ΕΑ διπλάσιον τοῦ ἀπὸ τῆς ΑΓ · τὰ ἄρα ἀπὸ τῶν 
 ΑΕ , ΕΗ τετράγωνα διπλάσιά ἐστι τῶν ἀπὸ τῶν ΑΓ , ΓΔ 
τετραγώνων. τοῖς δὲ ἀπὸ τῶν ΑΕ , ΕΗ τετραγώνοις ἴσον 
ἐστὶ τὸ ἀπὸ τῆς ΑΗ τετράγωνον· τὸ ἄρα ἀπὸ τῆς ΑΗ διπλάσιόν 
ἐστι τῶν ἀπὸ τῶν ΑΓ , ΓΔ . τῷ δὲ ἀπὸ τῆς ΑΗ 
 ἴσα ἐστὶ τὰ ἀπὸ τῶν ΑΔ , ΔΗ · τὰ ἄρα ἀπὸ τῶν ΑΔ , ΔΗ 
 τετράγωνα διπλάσιά ἐστι τῶν ἀπὸ τῶν ΑΓ , ΓΔ 
 τετραγώνων . 
ἴση δὲ ἡ ΔΗ τῇ ΔΒ · τὰ ἄρα ἀπὸ τῶν ΑΔ , ΔΒ 
 τετράγωνα διπλάσιά ἐστι τῶν ἀπὸ τῶν ΑΓ , ΓΔ τετραγώνων. 
 
 ἐὰν ἄρα εὐθεῖα γραμμὴ τμηθῇ δίχα, προστεθῇ δέ τις 
αὐτῇ εὐθεῖα ἐπʼ εὐθείας, τὸ ἀπὸ τῆς ὅλης σὺν τῇ προσκειμένῃ 
καὶ τὸ ἀπὸ τῆς προσκειμένης τὰ συναμφότερα 
τετράγωνα διπλάσιά ἐστι τοῦ τε ἀπὸ τῆς ἡμισείας καὶ τοῦ 
ἀπὸ τῆς συγκειμένης ἔκ τε τῆς ἡμισείας καὶ τῆς προσκειμένης 
 ὡς ἀπὸ μιᾶς ἀναγραφέντος τετραγώνου· ὅπερ ἔδει 
δεῖξαι. τὴν δοθεῖσαν εὐθεῖαν τεμεῖν ὥστε τὸ ὑπὸ τῆς ὅλης καὶ 
τοῦ ἑτέρου τῶν τμημάτων περιεχόμενον ὀρθογώνιον ἴσον 
εἶναι τῷ ἀπὸ τοῦ λοιποῦ τμήματος τετραγώνῳ. ἔστω ἡ δοθεῖσα εὐθεῖα ἡ ΑΒ · δεῖ δὴ τὴν ΑΒ τεμεῖν 
 ὥστε τὸ ὑπὸ τῆς ὅλης καὶ τοῦ ἑτέρου τῶν τμημάτων 
περιεχόμενον ὀρθογώνιον ἴσον εἶναι τῷ ἀπὸ τοῦ λοιποῦ 
τμήματος τετραγώνῳ. Ἀναγεγράφθω γὰρ ἀπὸ τῆς ΑΒ τετράγωνον τὸ ΑΒΔΓ , 
καὶ τετμήσθω ἡ ΑΓ δίχα κατὰ τὸ Ε σημεῖον, καὶ ἐπεζεύχθω 
 ἡ ΒΕ , καὶ διήχθω ἡ ΓΑ ἐπὶ τὸ Ζ , καὶ 
κείσθω τῇ ΒΕ ἴση ἡ ΕΖ , καὶ ἀναγεγράφθω 
ἀπὸ τῆς ΑΖ τετράγωνον τὸ ΖΘ , καὶ διήχθω 
ἡ ΗΘ ἐπὶ τὸ Κ · λέγω, ὅτι ἡ ΑΒ τέτμηται 
κατὰ τὸ Θ , ὥστε τὸ ὑπὸ τῶν ΑΒ , ΒΘ 
 περιεχόμενον ὀρθογώνιον ἴσον ποιεῖν τῷ ἀπὸ 
τῆς ΑΘ τετραγώνῳ. ἐπεὶ γὰρ εὐθεῖα ἡ ΑΓ τέτμηται δίχα κατὰ τὸ Ε , πρόσκειται 
δὲ αὐτῇ ἡ ΖΑ , τὸ ἄρα ὑπὸ τῶν ΓΖ , ΖΑ περιεχόμενον 
ὀρθογώνιον μετὰ τοῦ ἀπὸ τῆς ΑΕ τετραγώνου 
 ἴσον ἐστὶ τῷ ἀπὸ τῆς ΕΖ τετραγώνῳ. ἴση δὲ ἡ ΕΖ τῇ 
 ΕΒ · τὸ ἄρα ὑπὸ τῶν ΓΖ , ΖΑ μετὰ τοῦ ἀπὸ τῆς ΑΕ ἴσον 
ἐστὶ τῷ ἀπὸ ΕΒ . ἀλλὰ τῷ ἀπὸ ΕΒ ἴσα ἐστὶ τὰ ἀπὸ τῶν 
 ΒΑ , ΑΕ · ὀρθὴ γὰρ ἡ πρὸς τῷ Α γωνία· τὸ ἄρα ὑπὸ τῶν 
 ΓΖ , ΖΑ μετὰ τοῦ ἀπὸ τῆς ΑΕ ἴσον ἐστὶ τοῖς ἀπὸ τῶν 
 
 ΒΑ , ΑΕ . κοινὸν ἀφῃρήσθω τὸ ἀπὸ τῆς ΑΕ · λοιπὸν ἄρα 
τὸ ὑπὸ τῶν ΓΖ , ΖΑ περιεχόμενον ὀρθογώνιον ἴσον ἐστὶ 
τῷ ἀπὸ τῆς ΑΒ τετραγώνῳ. καί ἐστι τὸ μὲν ὑπὸ τῶν 
 ΓΖ , ΖΑ τὸ ΖΚ · ἴση γὰρ ἡ ΑΖ τῇ ΖΗ · τὸ δὲ ἀπὸ τῆς 
 ΑΒ τὸ ΑΔ · τὸ ἄρα ΖΚ ἴσον ἐστὶ τῷ ΑΔ . κοινὸν ἀφῃρήσθω 
 τὸ ΑΚ · λοιπὸν ἄρα τὸ ΖΘ τῷ ΘΔ ἴσον ἐστίν. καί ἐστι τὸ 
μὲν ΘΔ τὸ ὑπὸ τῶν ΑΒ , ΒΘ · ἴση γὰρ ἡ ΑΒ τῇ ΒΔ · τὸ 
δὲ ΖΘ τὸ ἀπὸ τῆς ΑΘ · τὸ ἄρα ὑπὸ τῶν ΑΒ , ΒΘ περιεχόμενον 
ὀρθογώνιον ἴσον ἐστὶ τῷ ἀπὸ ΘΑ τετραγώνῳ. ἡ ἄρα δοθεῖσα εὐθεῖα ἡ ΑΒ τέτμηται κατὰ τὸ Θ ὥστε 
 τὸ ὑπὸ τῶν ΑΒ , ΒΘ περιεχόμενον ὀρθογώνιον ἴσον ποιεῖν 
τῷ ἀπὸ τῆς ΘΑ τετραγώνῳ· ὅπερ ἔδει ποιῆσαι. ἐν τοῖς ἀμβλυγωνίοις τριγώνοις τὸ ἀπὸ τῆς τὴν ἀμβλεῖαν 
γωνίαν ὑποτεινούσης πλευρᾶς τετράγωνον μεῖζόν ἐστι 
τῶν ἀπὸ τῶν τὴν ἀμβλεῖαν γωνίαν περιεχουσῶν πλευρῶν 
τετραγώνων τῷ περιεχομένῳ δὶς ὑπό τε μιᾶς τῶν περὶ τὴν 
 ἀμβλεῖαν γωνίαν, ἐφʼ ἣν ἡ κάθετος πίπτει, καὶ τῆς ἀπολαμβανομένης 
ἐκτὸς ὑπὸ τῆς καθέτου πρὸς τῇ ἀμβλείᾳ 
γωνίᾳ. ἔστω ἀμβλυγώνιον τρίγωνον τὸ ΑΒΓ ἀμβλεῖαν ἔχον 
τὴν ὑπὸ ΒΑΓ , καὶ ἤχθω ἀπὸ τοῦ Β σημείου ἐπὶ τὴν ΓΑ 
 ἐκβληθεῖσαν κάθετος ἡ ΒΔ . λέγω, ὅτι τὸ ἀπὸ τῆς ΒΓ 
τετράγωνον μεῖζόν ἐστι τῶν ἀπὸ τῶν ΒΑ , ΑΓ τετραγώνων 
τῷ δὶς ὑπὸ τῶν ΓΑ , ΑΔ περιεχομένῳ ὀρθογωνίῳ. ἐπεὶ γὰρ εὐθεῖα ἡ ΓΑ τέτμηται, ὡς ἔτυχεν, κατὰ 
τὸ Α σημεῖον, τὸ ἄρα ἀπὸ τῆς ΔΓ ἴσον ἐστὶ τοῖς ἀπὸ 
 τῶν ΓΑ , ΑΔ τετραγώνοις καὶ τῷ δὶς ὑπὸ τῶν ΓΑ , ΑΔ 
περιεχομένῳ ὀρθογωνίῳ. κοινὸν προσκείσθω τὸ ἀπὸ τῆς 
 ΔΒ · τὰ ἄρα ἀπὸ τῶν ΓΔ , ΔΒ ἴσα ἐστὶ τοῖς τε 
ἀπὸ τῶν ΓΑ , ΑΔ , ΔΒ τετραγώνοις καὶ τῷ δὶς 
ὑπὸ τῶν ΓΑ , ΑΔ 
 περιεχομένῳ ὀρθογωνίῳ . 
 ἀλλὰ τοῖς μὲν ἀπὸ τῶν ΓΔ , ΔΒ ἴσον ἐστὶ τὸ 
ἀπὸ τῆς ΓΒ · ὀρθὴ γὰρ ἡ πρὸς τῷ Δ γωνία· 
τοῖς δὲ ἀπὸ τῶν ΑΔ , ΔΒ ἴσον τὸ ἀπὸ τῆς 
 ΑΒ · τὸ ἄρα ἀπὸ τῆς ΓΒ τετράγωνον ἴσον ἐστὶ τοῖς τε ἀπὸ 
τῶν ΓΑ , ΑΒ τετραγώνοις καὶ τῷ δὶς ὑπὸ τῶν ΓΑ , ΑΔ 
 περιεχομένῳ ὀρθογωνίῳ· ὥστε τὸ ἀπὸ τῆς ΓΒ τετράγωνον 
τῶν ἀπὸ τῶν ΓΑ , ΑΒ τετραγώνων μεῖζόν ἐστι τῷ δὶς 
ὑπὸ τῶν ΓΑ , ΑΔ περιεχομένῳ ὀρθογωνίῳ. ἐν ἄρα τοῖς ἀμβλυγωνίοις τριγώνοις τὸ ἀπὸ τῆς τὴν 
ἀμβλεῖαν γωνίαν ὑποτεινούσης πλευρᾶς τετράγωνον μεῖζόν 
 ἐστι τῶν ἀπὸ τῶν τὴν ἀμβλεῖαν γωνίαν περιεχουσῶν 
πλευρῶν τετραγώνων τῷ περιεχομένῳ δὶς ὑπό τε 
μιᾶς τῶν περὶ τὴν ἀμβλεῖαν γωνίαν, ἐφʼ ἣν ἡ κάθετος 
πίπτει, καὶ τῆς ἀπολαμβανομένης ἐκτὸς ὑπὸ τῆς καθέτου 
πρὸς τῇ ἀμβλείᾳ γωνίᾳ· ὅπερ ἔδει δεῖξαι. ἐν τοῖς ὀξυγωνίοις τριγώνοις τὸ ἀπὸ τῆς τὴν ὀξεῖαν 
γωνίαν ὑποτεινούσης πλευρᾶς τετράγωνον ἔλαττόν ἐστι 
τῶν ἀπὸ τῶν τὴν ὀξεῖαν γωνίαν περιεχουσῶν πλευρῶν 
τετραγώνων τῷ περιεχομένῳ δὶς ὑπό τε μιᾶς τῶν περὶ 
 τὴν ὀξεῖαν γωνίαν, ἐφʼ ἣν ἡ κάθετος πίπτει, καὶ τῆς ἀπολαμβανομένης 
ἐντὸς ὑπὸ τῆς καθέτου πρὸς τῇ ὀξείᾳ γωνίᾳ. 
 ἔστω ὀξυγώνιον τρίγωνον τὸ ΑΒΓ ὀξεῖαν 
ἔχον τὴν πρὸς τῷ Β γωνίαν, καὶ ἤχθω ἀπὸ 
τοῦ Α σημείου ἐπὶ τὴν ΒΓ κάθετος ἡ ΑΔ · 
 λέγω, ὅτι τὸ ἀπὸ τῆς ΑΓ τετράγωνον ἔλαττόν 
ἐστι τῶν ἀπὸ τῶν ΓΒ , ΒΑ τετραγώνων τῷ δὶς 
ὑπὸ τῶν ΓΒ , ΒΔ περιεχομένῳ ὀρθογωνίῳ. ἐπεὶ γὰρ εὐθεῖα ἡ ΓΒ τέτμηται, ὡς ἔτυχεν, κατὰ τὸ 
Δ, τὰ ἄρα ἀπὸ τῶν ΓΒ , ΒΔ τετράγωνα ἴσα ἐστὶ τῷ 
 τε δὶς ὑπὸ τῶν ΓΒ , ΒΔ περιεχομένῳ ὀρθογωνίῳ καὶ τῷ 
ἀπὸ τῆς ΔΓ τετραγώνῳ. κοινὸν προσκείσθω τὸ ἀπὸ τῆς 
 ΔΑ τετράγωνον· τὰ ἄρα ἀπὸ τῶν ΓΒ , ΒΔ , ΔΑ τετράγωνα 
ἴσα ἐστὶ τῷ τε δὶς ὑπὸ τῶν ΓΒ , ΒΔ περιεχομένῳ 
ὀρθογωνίῳ καὶ τοῖς ἀπὸ τῶν ΑΔ , ΔΓ τετραγώνοις. ἀλλὰ 
 τοῖς μὲν ἀπὸ τῶν ΒΔ , ΔΑ ἴσον τὸ ἀπὸ τῆς ΑΒ · ὀρθὴ γὰρ 
ἡ πρὸς τῷ Δ γωνίᾳ· τοῖς δὲ ἀπὸ τῶν ΑΔ , ΔΓ ἴσον τὸ ἀπὸ 
τῆς ΑΓ · τὰ ἄρα ἀπὸ τῶν ΓΒ , ΒΑ ἴσα ἐστὶ τῷ τε ἀπὸ τῆς 
 ΑΓ καὶ τῷ δὶς ὑπὸ τῶν ΓΒ , ΒΔ · ὥστε μόνον τὸ ἀπὸ τῆς 
 ΑΓ ἔλαττόν ἐστι τῶν ἀπὸ τῶν ΓΒ , ΒΑ τετραγώνων τῷ 
 δὶς ὑπὸ τῶν ΓΒ , ΒΔ περιεχομένῳ ὀρθογωνίῳ. ἐν ἄρα τοῖς ὀξυγωνίοις τριγώνοις τὸ ἀπὸ τῆς τὴν ὀξεῖαν 
γωνίαν ὑποτεινούσης πλευρᾶς τετράγωνον ἔλαττόν ἐστι 
τῶν ἀπὸ τῶν τὴν ὀξεῖαν γωνίαν περιεχουσῶν πλευρῶν 
τετραγώνων τῷ περιεχομένῳ δὶς ὑπό τε μιᾶς τῶν περὶ 
 τὴν ὀξεῖαν γωνίαν, ἐφʼ ἣν ἡ κάθετος πίπτει, καὶ τῆς 
ἀπολαμβανομένης ἐντὸς ὑπὸ τῆς καθέτου πρὸς τῇ ὀξείᾳ 
γωνίᾳ· ὅπερ ἔδει δεῖξαι. τῷ δοθέντι εὐθυγράμμῳ ἴσον τετράγωνον συστήσασθαι. ἔστω τὸ δοθὲν εὐθύγραμμον τὸ Α · δεῖ δὴ τῷ Α εὐθυγράμμῳ 
ἴσον τετράγωνον συστήσασθαι. συνεστάτω γὰρ τῷ Α εὐθυγράμμῳ ἴσον παραλληλόγραμμον 
 ὀρθογώνιον τὸ ΒΔ · εἰ μὲν οὖν ἴση ἐστὶν ἡ ΒΕ 
τῇ ΕΔ , γεγονὸς ἂν εἴη τὸ ἐπιταχθέν. συνέσταται γὰρ τῷ 
Α εὐθυγράμμῳ ἴσον τετράγωνον τὸ 
 ΒΔ · εἰ δὲ οὔ, μία τῶν ΒΕ , ΕΔ 
μείζων ἐστίν. ἔστω μείζων ἡ ΒΕ , 
 καὶ ἐκβεβλήσθω ἐπὶ τὸ Ζ , καὶ κείσθω 
τῇ ΕΔ ἴση ἡ ΕΖ , καὶ τετμήσθω ἡ ΒΖ 
δίχα κατὰ τὸ Η , καὶ κέντρῳ τῷ Η , 
διαστήματι δὲ ἑνὶ τῶν ΗΒ , ΗΖ 
ἡμικύκλιον γεγράφθω τὸ ΒΘΖ , καὶ ἐκβεβλήσθω ἡ ΔΕ 
 ἐπὶ τὸ Θ , καὶ ἐπεζεύχθω ἡ ΗΘ . ἐπεὶ οὖν εὐθεῖα ἡ ΒΖ τέτμηται εἰς μὲν ἴσα κατὰ τὸ Η , 
εἰς δὲ ἄνισα κατὰ τὸ Ε , τὸ ἄρα ὑπὸ τῶν ΒΕ , ΕΖ περιεχόμενον 
ὀρθογώνιον μετὰ τοῦ ἀπὸ τῆς ΕΗ τετραγώνου 
ἴσον ἐστὶ τῷ ἀπὸ τῆς ΗΖ τετραγώνῳ. ἴση δὲ ἡ ΗΖ τῇ 
 
 ΗΘ · τὸ ἄρα ὑπὸ τῶν ΒΕ , ΕΖ μετὰ τοῦ ἀπὸ τῆς ΗΕ 
ἴσον ἐστὶ τῷ ἀπὸ τῆς ΗΘ . τῷ δὲ ἀπὸ τῆς ΗΘ ἴσα ἐστὶ τὰ 
ἀπὸ τῶν ΘΕ , ΕΗ τετράγωνα· τὸ ἄρα ὑπὸ τῶν ΒΕ , ΕΖ 
μετὰ τοῦ ἀπὸ ΗΕ ἴσα ἐστὶ τοῖς ἀπὸ τῶν ΘΕ , ΕΗ . κοινὸν 
ἀφῃρήσθω τὸ ἀπὸ τῆς ΗΕ τετράγωνον· λοιπὸν ἄρα 
 τὸ ὑπὸ τῶν ΒΕ , ΕΖ περιεχόμενον ὀρθογώνιον ἴσον ἐστὶ 
τῷ ἀπὸ τῆς ΕΘ τετραγώνῳ. ἀλλὰ τὸ ὑπὸ τῶν ΒΕ , ΕΖ τὸ 
 ΒΔ ἐστιν· ἴση γὰρ ἡ ΕΖ τῇ ΕΔ · τὸ ἄρα ΒΔ παραλληλόγραμμον 
ἴσον ἐστὶ τῷ ἀπὸ τῆς ΘΕ τετραγώνῳ. ἴσον δὲ τὸ 
 ΒΔ τῷ Α εὐθυγράμμῳ. καὶ τὸ Α ἄρα εὐθύγραμμον ἴσον 
 ἐστὶ τῷ ἀπὸ τῆς ΕΘ ἀναγραφησομένῳ τετραγώνῳ. τῷ ἄρα δοθέντι εὐθυγράμμῳ τῷ Α ἴσον τετράγωνον συνέσταται 
τὸ ἀπὸ τῆς ΕΘ ἀναγραφησόμενον· ὅπερ ἔδει ποιῆσαι.
